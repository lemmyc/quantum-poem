poem
"欲出未出光辣达,千山万山如火发.须臾走向天上来,逐却残星赶却月."
"满目江山四望幽,白云高卷嶂烟收.日回禽影穿疏木,风递猿声入小楼.远岫似屏横碧落,断帆如叶截中流."
"片片飞来静又闲,楼头江上复山前.飘零尽日不归去,帖破清光万里天."
"因登巨石知来处,勃勃元生绿藓痕.静即等闲藏草木,动时顷刻徧乾坤.横天未必朋元恶,捧日还曾瑞至尊.不独朝朝在巫峡,楚王何事谩劳魂."
"一气东南王斗牛,祖龙潜为子孙忧.金陵地脉何曾断,不觉真人已姓刘."
"五城楼雉各相望,山水英灵宅帝王.此地定由天造险,古来长恃作金汤."
"孙吴纪德旧刊碑,草没蟠螭与伏龟.惆怅冈头三段石,至今犹似鼎分时."
"金殿分来玉砌流,黑龙湖彻凤池头.后庭花落恩波断,翻与南唐作御沟."
"满目江山异洛阳,昔人何必重悲伤.倘能戮力扶王室,当自新亭复故乡."
"牛头天际碧凝岚,王导无稽亦妄谈.若指远山为上阙,长安应合指终南."
"镇物高情济世才,欲随猿鹤老岩隈.山花处处红粧面,髣髴如初拥妓来."
"人物风流往往非,空余陋巷作乌衣.旧时帘幕无从觅,只有年年社燕归."
"窣堵凝然镇梵宫,举头层级在云中.金棺舍利藏何处,铎绕危簷声撼风."
"阀阅沦亡梐枑移,年年旧燕亦双归.茅簷苇箔无冠盖,不见乌衣见白衣."
"雷轰叠鼓火翻旗,三翼翩翩试水师.惊起黑龙眠不得,狂风猛雨下多时."
"江南龙节水为乡,水不纯阴又半阳.一片湖光共深浅,两般泉脉异温凉."
"流水东西傍帝台,六朝重为两朝开.曾有鹢首知高下,莫问鱼舟识去来."
"昼役人功夜鬼功,阳开阴阖几时终.不闻掷土江中语,争得盈流一水通."
"舳舻衔尾日无虚,更凿都城引漕渠.何事馁来贪雀谷,不知留得几年储."
"竹影桐阴满旧山,凤凰多载不飞还.登台只有吹箫者,争得和鸣堕世间."
"通玄峰顶,不是人门.心外无法,满目青山."
"暂下高峰已显扬,般若圜通遍十方.人天浩浩无差别,法界纵横处处彰."
"来年二月二,与汝暂相弃.烧灰散长江,勿占檀那地."
"社翁今日没心情,为乞治聋酒一瓶.恼乱玉堂将欲徧,依稀巡到第三厅."
"走却坐禅客,移将不动尊.世间颠倒事,八万四千门."
"松萝深处住,闲野不生愁.鸟语烟岚静,水声门户秋.花间归洞路,山下钓鱼舟.沐浴圣王化,自怜丝满头."
"帝里高人宅,苍苔遶径深.卷帘山入户,摘菓鸟移林.石沼养龟水,月台留客琴.生涯一樽酒,名利不关心."
"滔滔东流水,赴海无归期.亭亭右转日,今兹复来兹.人生寄天地,百年七十稀.思虑复营营,恐为达此嗤."
"燕雀贺厦屋,虫蚁慕腥膻.野花引飞蝶,古木来新蝉.秋天百虫吟,春天百鸟喧.翟公真暗事,喜愠见色言."
"明主不弃士,我自志山林.爵服岂无华,才疏力难任.鸟向深山栖,鱼由深渊沉.吾亦爱吾庐,高歌复微吟."
"深岩有老翁,庞眉须鬓雪.夜半呼我名,授我微妙诀.字画古籀样,体势讹复缺.双眸忽炯炯,须臾竟披阅.至今得其传,心会口难说."
"一言寤主宁复听,三谏不从归去来.谏晋主不从作."
"万事若在手,百年聊称情.他时南岳去,记得此岩名."
"十年踪迹走红尘,回首青山入梦频.紫陌纵荣争及睡,朱门虽贵不如贫.愁闻剑戟扶危主,闷见笙歌聒醉人.携取旧书归旧隠,野花啼鸟一般春."
"常人无所重,惟睡乃为重.举世皆为息,魂离神不动.觉来无所知,贪求心愈用.堪笑尘中人,不知梦是梦."
"至人本无梦,其梦本游仙.真人本无睡,睡则浮云烟.炉里近为药,壶中别有天.欲知睡梦里,人间第一玄."
"银河洒落翠光冷,一派回环湛晚晖.几恨却为顽石碍,琉璃滑处玉花飞."
"山鬼煖或呼,溪鱼寒不跳.晚景愈堪观,危峰露残照."
"为爱西峰好,吟头尽日昂.岩花红作阵,溪水绿成行.几夜碍新月,半山无夕阳.寄言嘉遁客,此处是仙乡."
"半夜天香入岩谷,西风吹落岭头莲.空爱掌痕侵碧汉,无人曾叹巨灵仙."
"药苗不满笥,又更上危颠.回指归去路,相将入翠烟."
"曾折松枝为宝栉,又编栗叶作罗襦.有时问著秦宫事,笑撚仙花望太虚."
"臣爱睡,臣爱睡.不卧毡,不盖被.片石枕头,蓑衣铺地.震雷掣电鬼神惊,臣当其时正酣睡.闲思张良,闷想范蠡.说甚孟德,休言刘备.三四君子只是争些闲气,争如臣向青山顶头.白云堆里,展开眉头.解放肚皮,但一觉睡.管什玉兔东升,红轮西坠."
"草泽吾皇诏,图南抟姓陈.三峰千载客,四海一闲人.世态从来薄,诗情自得真.乞全麞鹿性,何处不称臣."
"我谓浮荣真是幻,醉来舍辔谒高公.因聆玄论冥冥理,转觉尘寰一梦中."
"自吴入蜀是寻常,歌舞筵中救火忙.乞得金陵养闲散,也须多谢鬓边疮."
"华阴高处是吾宫,出即凌空跨晓风.台殿不将金锁闭,来时自有白云封."
"暗喜莲峰作近隣,拨开云雾见师频.有时问个艰难字,便沐周旋说与人.唐李监应留后迹,汉蔡邕想是前身.堪嗟继踵无徒弟,笔法收藏在渭滨."
"镜湖中有月,处士后无人.荻笋抽高节,鲈鱼跃老鳞."
"六出奇花已住开,郡城相次见楼台.时人莫把和泥看,一片飞从天上来."
"隔岸红尘忙似火,当轩青嶂冷如冰.烹茶童子休相问,报道门前是衲僧."
"昨日相逢叙起居,今朝相见事还如.如何却觅呈心要,心要如何特地疏."
"刹刹现形仪,尘尘具觉知.性源常鼓浪,不悟未曾移."
"近来好裹束,各自竞尖新.称无二三两,因何号一斤."
"此物不难知,一雄兼一雌.请将打破看,方明混沌时."
"纪赠歌诗数百人,序师多艺各求新.未言篆隶飞龙凤,且说风骚感鬼神.琴有古声清耳目,鹤无凡态惹埃尘.英公所学还如此,不错承恩近紫宸."
"池莲憔悴无颜色,园竹低垂减翠阴.园竹池莲莫惆怅,相看恰似主人心."
"真兮寥廓,郢人图雘.岳耸云空,澄潭月跃."
"官职有来须与做,才能用处不忧无.堪笑翰林陶学士,一生依样画葫芦."
"重重翠幛耸云端,玉殿金楼缥缈间.圣境不容凡俗到,故将飞瀑隔尘寰."
"是个碑文念得全,聪明灵性自天然.离吴别楚三千里,入洛游梁二十年.负艺已闻喧世界,高眠长见卧云烟.相逢与我情何厚,问佛方知宿有缘."
"此事从来已绝疑,安然乐道合希夷.依山偶得还源旨,拂石闲题出格诗.水待冻开成细溜,薪从霜后拾枯枝.因兹永断攀缘意,誓与青松作老期."
"古树交盘簇径深,阒无人到为难寻.祇和算计千般事,谁解消停一点心.冰锁瀑声中夜断,云吞岳影半天沈.寒灯欲绝禅初起,透牖疏风触短襟."
"祇园闲适乐箪瓢,莫讶烟霞道路遥.龙穴定知潜碧海,鹏程终是望丹霄.拨云岩下来泉脉,嚼草坡边辨药苗.门锁薜萝无客至,庵前时有白云朝."
"贪生养命事皆同,独坐闲居意颇慵.入夏驱驰巢树鹊,经春劳役探花蜂.石炉香尽寒灰薄,铁磬声微古锈浓.寂寂虚怀无一念,任从苍藓没行踪."
"心地须教合死灰,藏机泯迹绝梯媒.芳兰祇为因香折,良木多从被直摧.寒逼花枝红未吐,日融水面绿全开.支颐独坐经窗下,一片云闲入户来."
"达来何处更追寻,放旷谁论古与今.风带泉声流谷口,云和山影落潭心.资身自有衣中宝,济世谁藏室内金.策杖偶来林下坐,鸟声相和唱圆音."
"事多兴废莫持论,唯有禅宗理可尊.似讷始平分别路,如愚方塞是非门.刳肠祇为生灵智,剖舌多因强语言.争似息机高卧客,年来年去道长存."
"碧峤经年常寂寂,更无闲事可相于.超伦每效高僧行,得力难忘古佛书.落叶乱渠凭水荡,浮云翳月倩风除.方知嬾与真空合,一衲闲披憩旧庐."
"幽斋独坐绝参详,兀尔何如骤世忙.拯济终凭宏愿力,安闲须得守愚方.柴门半掩花空落,苔径虚踪草自荒.最好静中无一事,翛然唯得道芽长."
"旷然不被兴亡坠,豁尔难教宠辱惊.鼓角城遥无伺候,轮蹄路绝免逢迎.暖眠纸帐茅堂密,稳坐蒲团石面平.祇有此途为上策,更无余事可关情."
"触目堪嗟失路人,坦然王道却迷津.井籐梗上存余命,石火光中保幻身.任老岂知头顶白,忘缘谁觉世闲春.容颜枯槁元非病,亭沼消疏不是贫."
"言行相应宜此地,空谈大隠也无端.升沈岐路非他得,生熟根机且自看.瞋火微烟还渐息,贪泉余润亦消干.平生正直须甘取,虚幻门中莫自瞒."
"怡和心境了然同,大道无私处处通.举世岂怀身后虑,谁人暂省事前空.门开岩石千山月,帘卷溪楼一槛风.羸体健来知药力,缘心寂后觉神功."
"进退应须与智论,浮萍自在为无根.埽门何太抛途辙,解珮犹能弃渥恩.草径旋封迷旧迹,苔阶乱织露新痕.不唯此景供游赏,无限烟萝尽一吞."
"尘网休重织是非,冥心何不合玄微.庄周梦里多迷旨,惠子渔中少见机.拶路古松和冻折,盘空枯叶带霜飞.一言可达知音者,还得从吾此路归."
"抱朴澄神蕴道光,石炉闲𦶟六时香.曳空横野云和静,逗石穿崖水自忙.晚圃雨来葵叶嫩,晴坡烧后蕨苗长.一心包尽乾坤内,莫把闲文更度量."
"松萝闲锁一身孤,履道安禅是密谟.借问野云谁断续,思量春草自荣枯.多见异兽心堪伏,来惯幽禽不用呼.万物尽从成熟得,莫教容易丧工夫."
"平生初志已酬之,怀抱怡然寂有归.古帙懒开缘得意,幽房长闭为忘机.数行鸟阵连云没,一带泉声隔岭微.道合古今浑总是,何须更虑昔年非."
"青山一坐万缘休,努力应须与古俦.散诞襟怀因绝趣,消疏活计为无求.花明小砌和春月,松暗前轩带雨秋.景像自开还自合,怡然何必更忘忧."
"自甘疏拙懒经营,大道从来戒满盈.但起贪心迷有限,谁能触目悟无生.云融远景危峰小,风戛寒溪野艇横.禅后不妨敷六义,祇图歌出野人情."
"忙处须闲淡处浓,世情疏后道情通.了然得旨青冥外,兀尔虚心罔象中.泉细石根飞不尽,云蒙山脚出无穷.樵夫钓客虽闲散,未必真栖与我同."
"且停多事莫矜夸,寂寞门中有道华.隈岭静同猿窟宅,栽松闲共鹤生涯.荣来祇爱添余禄,春过谁能悟落花.唯有卧云尘外客,无思无虑老烟霞."
"沈沈竹院锁轻烟,澹澹霞光欲曙天.遇境偶吟情自逸,逢人话道意无偏.古松交处眠青帐,细草浓时坐碧毡.祇此逍遥何所得,蔬食寒寝度年年."
"危岭如登百尺楼,千般异景望中收.浮生但向忙时过,万事须从静处休.道直岂教容鬼怪,理平唯祇使魔愁.空门莫说无知己,满目松萝是我俦."
"巨侵层峦本自平,只缘人世强分明.五侯门外悲观意,长乐坡头去住情.学道不如忘有念,修身争是了无生.三祗功业犹难及,谁信尘劳直下明."
"雾锁烟霾宴寂堂,含虚凝绿水云乡.搜玄偈里真风远,招隠诗中野思长.真柏最宜堆厚雪,危花终怯下轻霜.滔滔一点无依处,举足方知尽道场."
"投足烟峦养病躯,驰求终是用工夫.千般有作皆从智,万种无依自合愚.意地已抛尘事业,心田唯种稻根株.非时免见千人世,野食山袍自有谟."
"急景韶颜不可追,岂堪回首暂思之.浮云已断平生望,高节须存往日期.庭树任猿偷熟果,崖松停鹤惜高枝.轮蹄碌碌何时歇,辗尽红尘为阿谁."
"幽栖岂可事徒然,昼讽莲经夜坐禅.吟里有声皆实相,定中无境不虚玄.直教似月临千界,还遣如空度万缘.从此必知宏此志,免教虚掷愧前贤."
"何如深谷一遗人,宴坐经行不累身.废宅可嗟频换主,凋丛愁见几回春.尖尖石笑烟笼碧,点点苔钱雨洗新.堪笑古人非我意,居山多是避强秦."
"有山有水更何忧,知足能令万事休.大道不从心外得,浮荣须向世闲求.冲开烟缕飞黄鸟,点破潭心瀁白鸥.好景尽归余掌握,岂劳艰险访瀛洲."
"万事从来祇自招,安危由己路非遥.笙歌韵里花先落,松桧枝闲云未消.数下磬声孤月夜,一炉香翥白云朝.谁人会我高楼意,门掩空庭思寂寥."
"万象从来一径通,但缘分别便西东.遗簪祇为情难尽,泣路方知意未穷.偃仰不抛青嶂里,往来多在白云中.平生分野应难比,涧饮林栖得古风."
"遁逸从来格自高,莫将泰岳比秋毫.冷烟寒月真吾侣,瘦竹苍松是我曹.霜树叶疏幽径出,云泉声急晓风高.唯当话道闲吟外,时得工夫补毳袍."
"任运腾腾无所依,闲游长坐性怡怡.疏林不遣闲人到,密意多应夜月知.骤雨过时苔路滑,拨云行处石桥危.尘沙劫尽清风在,何假虚名上古碑."
"抱拙藏锋过暮年,高名何必指前贤.祇于心上标空界,谁说壶中别有天.鬰密远林停宿雾,萧骚疏竹埽寒烟.从兹不更移瓶锡,身外无余意了然."
"息业怡神道最孤,藏名匿迹合良图.冥心难使龙神见,出语须教海岳枯.云驻庵前疑有意,鸟鸣庭际似相呼.资持随分安排了,最急应须与道俱."
"松阴疏冷罩寒门,静见吾宗已绝论.驱得万途归理窟,更无一事出心源.烟云忽闭岩前洞,鸡犬时闻岭下村.放旷本来无别意,免教停海起波痕."
"景虚情澹两何依,抱一冥真绝万机.松韵余风凉竹户,柏摇残露湿禅衣.岩灯雾逼寒光小,石像尘昏古画微.得趣了然无所虑,任缘终日送斜晖."
"遁迹无图匿姓名,万重山后葺茅亭.随情因事搜新偈,探妙穷微阅古经.与道交时心绝念,从缘感处物通灵.应须长远存高节,屹屹乔松老更青."
"闲思尘世大悠哉,进趣门中尽可该.抛却工夫平世路,枉劳心力搆僊台.隘空云水千重合,帀野烟霞一径开.幸有圆成平坦处,辛勤谁解望山来."
"千途尽向空源出,万景终归一路通.忽尔有心成大患,坦然无事却全功.春开小岫调新绿,水漾漂霞蘸晚红.莫道境缘能幻惑,达来何处不消融."
"身心闲后思怡然,缅想难忘契道言.千种却教归淡薄,万般须是到根源.疏疏雨趁归巢鸟,密密烟藏抱子猿.禅罢吟来无一事,远山驱景入茅轩."
"万境闲来情澹澹,群嚣息后思微微.当时白业无门入,今日玄关有路归.熟果不摇翻自落,生禽谁唤却惊飞.到头何用空忙得,任运应须待对机."
"携筇闲步望山行,竟日逍遥任野情.上岭梯登危石侧,渡溪桥踏古槎横.绿罗水皱岩根急,红锦霞舒海面明.一轴咏怀高尚意,援毫因事偶吟成."
"负气争权事可悲,金貂绣毂尽何之.唯闻野棘盘荒冢,祇见空陵叠坏碑.灯暗竹堂行道夜,烟昏石窟坐禅时.怡然自得真栖处,何用经营别路岐."
"豪贵从他纵胜游,多欢终是复多愁.茅茨舍宇偏安稳,粪埽衣裳最自由.数片云飞书案上,一条泉路卧床头.分明自有安身处,争柰人闲不肯休."
"高才宏略气凌云,世上浮名梦里身.苏氏谩称降六国,韩公休说卷三秦.当朝虽立千年事,古庙唯存一聚尘.毕竟思量浑大错,何如林下养天真."
"高怀怡淡景相和,才到尘途事便多.碧嶂好期长定计,朱门唯见暂时过.雄雄负气争权路,岌岌新坟占野坡.成败分明刚不悟,未知凡俗意如何."
"得理元来行自成,万般情断一心冥.樵人不到缘山僻,游客难逢为岳灵.食蘗苦心何日就,看花醉眼几时醒.索然身外无余物,云满前山水满瓶."
"名利梯媒事已忘,唯凭拙直定行藏.探玄休炼长生药,助道时抄歇食方.溪汲古痕山雨涨,树摧残枿野风狂.一言欲寄休回首,尘路如今事正忙."
"岂是疏慵僻爱山,且图余事不相关.休夸凤诏千年贵,难敌禅扉半日闲.透水戏鱼随浪没,投巢孤鹤带云还.自然得到无心地,寂寂虚堂一景闲."
"林下安身别有方,营营何太路岐忙.侯门梦过光阴促,禅室玄栖气味长.引水灌花春日媚,移松夹道暑天凉.衔恩略报元功处,一炷晨风散后香."
"万般惟道最堪依,一瞬荣枯万古悲.强笑低颜何忽忽,忘机绝虑自怡怡.潜龙终要投深浦,巢鸟应须占健枝.名利门中难立足,隠藏云水更何之."
"退迹何人继昔贤,凡途终是事谋先.只知竞逐浮云富,谁解惊嗟逝水年.寒影半疏霜后树,秋声千点雨中禅.千般不更经营得,一榻无余任自然."
"野景陶情皆得意,凡夫举目尽堪愁.秦川几度埋番骨,棘路还曾耸玉楼.幻体不知波上沫,狂心须认镜中头.浮生役役贪荣者,求到真空卒未休."
"一生占断白云乡,适意孤高志自强.报晓音声栖鸟语,漏春消息早梅香.吟经徐傍芙蕖岸,得偈闲书薜荔墙.大道最亲无达者,苦携瓶锡叩禅堂."
"养性摅情不记年,免寻云水更参禅.有心用处还应错,无意看时却宛然.析法尚嫌灰断果,烧丹堪愍地行仙.欲知此理谁人会,水自朝东月自圆."
"世途从此免相关,万虑潜消野思闲.庵树逼春花自吐,岩巢欲暮鸟空还.门前雾闭疑无路,槛外云开忽有山.宴坐石岩樵径绝,姓名应不到人闲."
"独行独坐任天然,幽隠难逢世网牵.一志直教齐大道,万般总是涉因缘.水磨涧石平如镜,春引岩藤直似弦.虚幻已知休更续,蹄轮应不到山前."
"散诞疏狂得自然,免教拘迫事相牵.潜龙不离滔滔水,孤鹤唯宜远远天.透室寒光松槛月,逼人凉气石渠泉.非吾独了西来意,竹祖桐孙尽入玄."
"绿柳堤边春色多,数树重重袅翠萝.红白花枝争鬭发,晴阴天气半相和.中山谩醉千壶酒,易水徒悲一曲歌.尘世无凭唯道外,荣枯瞬息尽消磨."
"清平大业行皆奢,岂独尧时听所加.丰俭由人天不远,安危在智道非赊.关津防害翻为害,法令除邪却长邪.争似无言敷密化,既能成国又成家."
"焦翼枯鳞成底事,分明可验莫愁哉.君恩只可量功受,世利应须任运来.岂信败从成处得,谁知荣是辱边媒.但看越分殊求者,唯向身中积祸胎."
"栖真境界太玄乡,静见吾宗不可量.好句祇凭诗断送,闲缘唯遣道消亡.雨丝云织轻条密,烟素风抽细缕长.竟日虚怀无一事,金瓶秋水石炉香."
"得丧从来事甚均,任缘徒用苦劳神.野蔬随分堪充口,石室依稀可庇身.碧海几时无去棹,红衢何日息征轮.若教求道如求利,举世浑成无事人."
"数朝兴废狂风过,千载荣枯掣电飞.早向权门思息意,莫于尘世自沈机.一条水引闲花出,万里云随独鹤归.最要身安成大道,免教他后始知非."
"幽栖带郭半山峰,密意虚怀莫可同.事到定中消息静,景于吟处炼磨空.玲珑色淡松根月,敲磕声清竹罅风.独坐独行谁会我,群星朝北水朝东."
"三度曾经游此地,从缘权顺世闲情.登山虽有谢安志,遁迹惭无慧远名.翠叠寒枝松未老,影深幽径竹新成.莫言去住关怀抱,云本无心水自清."
"欲识永明旨,门前一湖水.日照光明生,风来波浪起."
"松萝高镇夏长寒,透出群峰画恐难.造化功成彰五德,洞天云散露花冠."
"盘空势险露岩根,深洞声寒落石泉.好是雨余江上见,水云僧出认西天."
"翠压群峰地形直,落日猿声在空碧.天风吹散断崖云,古松长露三秋色."
"烟萝高𪩘势凌云,影泻斜阳出海门.曾与支公探隠去,夜寒雷雨上方闻."
"湖外层峰泻危瀑,天际阴阴长寒木.南北行人望莫穷,秋云一片横幽谷."
"孤猿叫落中岩月,野客吟残半夜灯.此境此时谁会意,白云深处坐禅僧."
"一水浮千棹,悠悠来去人.缆开湘浦岸,帆落楚江滨.风色东西变,潮痕旦暮新.祗兹澄汉色,几度化为尘."
"闲居谁似我,退迹理难过.要势危身早,浮荣败德多.雨催虫出穴,寒逼鸟移窠.野迳无人翦,疏窗入薜萝."
"独步出衡茅,寒云著地交.烧平多败穴,叶落见危巢."
"大禹不知凿,来源亦自成.色应怜众白,声合让孤清.远势曾吞海,飞流欲喷鲸.灵槎如可泛,天际问归程."
"南有天台事可尊,孕灵含秀独超群.重重曲涧侵危石,步步层岩踏碎云.金雀每从云里现,异香多向夜深闻.当知此界非凡界,一道幽奇各自分."
"仙源佛窟有天台,今古嘉名遍九垓.石磴嵌空神匠出,瀑泉雄壮雨声来.景强偏感高僧住,地胜能令远思开.一等翘诚依此处,自然灵贶作梯媒."
"智泉福海莫能逾,亲自王恩运睿谟.感现尽冥心境界,资持全固道根株.石梁低翥红鹦鹉,烟岭高翔碧鹧鸪.胜妙重重惟祷祝,永资军庶息灾虞."
"凌晨迎请倍精诚,亲敬鲜花异处清.罗汉攀枝呈梵相,岩僧倚树现真形.神幡双出红霞动,宝塔全开白气生.都为王心标意切,满空盈月瑞分明."
"幡花宝盖满清川,祈祷迎来圣半千.莫道圣缘无影响,须知嘉会有因缘.空中长似闻天乐,岩畔尝疑有地仙.何必更寻兜率去,重重灵应事昭然."
"登云步岭涉烟程,好景随心次第生.圣者已符祥瑞事,地灵全副祷祈情.洞深重叠拖云湿,滩浅潺湲漱水清.愿满事圆归去路,便风相送片帆轻."
"祖教宗中有二门,十度万行称为尊.初名止观助新学,后成定慧菩提根.唯一法,似双分.法性寂然体真止,寂而常照妙观存.定为父,慧为母,能孕千圣之门户.增长根力养圣胎,念念出生成佛祖.定为将,慧为相,能弼心王成无上.永作群生证道门,即是古佛菩提样.定如月,光烁外道邪星灭.能挑智炬转分明,滋润道芽除爱结.慧如日,照破无明之暗室.能令邪见愚夫禅,尽成般若波罗蜜.少时默,刹那静,渐渐增修成正定.诸圣较量功不多,终见灵台之妙性.瞥闻法,才历耳,能熏识藏觉种起.一念回光正智开,须臾成佛法如是.禅定力,不思义,变凡为圣刹那时.无边生死根由断,积劫尘劳巢穴堕.湛心水,浄意珠,光吞万象烁千途.抉开己眼无瑕翳,三界元无一法拘.觉观贼,应时克,攀援病,倏然浄.荡念垢兮洗惑尘,显法身兮坚慧命.如断山,若停海,天翻地覆终无改.莹似琉璃含宝月,倏然无寄而无待.般若慧,莫能量,自然随处现心光.万行门中为导首,一切时中称法王.竭苦海,碎邪山,妄云卷尽片时间.贫女室中金顿现,壮士额上珠潜还.斩痴网,截欲流,大雄威猛更无俦.能令铁床铜柱冷,顿使魔怨业果休.和诤讼,成孝义,普现群生诸佛智.边邪恶慧尽朝宗,蝼蚁鲲鹏齐受记.偏修定,纯阴烂物刳正命.若将正慧照禅那,自然万法明如镜.偏修慧,纯阳枯物成迂滞.须凭妙定助观门,如月分明除雾翳.劝等学,莫偏修,从来一体无二头.似禽两翼飞空界,如车二轮乘白牛.即向凡途登觉岸,便于业海泛慈舟.或事定,制之一处无不竟.或理定,唯当直下观心性.或事观,明诸法相生筹算.或理观,顿了无一无那畔.定即慧,非一非二非心计.慧即定,不同不别绝观听.或双运,即寂而照通真训.或俱泯,非定非慧超常准.一尘入定众尘起,般若门中成法尔.童子身中三昧时,老人身分谈真轨.能观一境万境同,近尘远刹无不通.真如路上论生死,无明海里演圆宗.眼根能作鼻佛事,色尘入定香尘起.心境常同见自差,谁言不信波元水.非寂非照绝言思,而寂而照功无比.权实双行阐正途,体用更资含妙旨.劝诸子,勿虚弃,光阴如箭如流水.散乱全因缺定门,愚盲祇为亏真智.真实言,须入耳,千经万论同标记.定慧全功不暂忘,一念顿归真觉地.定须习,慧须闻,勿使灵台一点昏.合抱之树生毫末,积渐之功成宝尊.猕猴学定生天界,女子才思入道门.自利利他因果备,若除定慧莫能论."
"园林萧爽闻来久,欲访因循二十秋.此日开襟吟不尽,碧山重叠水长流."
"那堪雨后更闻蝉,溪隔重湖路七千.忆昔故园杨柳岸,全家送上渡头船."
"良哉吕尚父,深隠始归周.钓石千年在,春风一水流.松根盘藓石,花影卧沙鸥.谁更怀韬术,追思古渡头."
"闲思连上景难齐,树遶仙乡路遶溪.明月夜舟渔父唱,春风平野鹧鸪啼.城边寄信归云外,花下倾杯到日西.更忆海阳垂钓侣,昔年相遇草萋萋."
"失意从他桃李春,嵩阳经过歇行尘.云僧不见城中事,问是今年第几人."
"仙界路遥云缥缈,古坛风冷叶萧骚.后来岂合言淹滞,一尉升腾道最高."
"锦衣红夺彩霞明,侵晓春游向野庭.不识农夫辛苦力,骄骢踏烂麦青青."
"倚杖残秋里,吟中四顾频.西风天际雁,落日渡头人.草色衰平野,山阴歛暮尘.却寻苔径去,明月照村邻."
"独宿大中年里寺,樊笼得出事无心.寒山梦觉一声磬,霜叶满林秋正深."
"南游何感思,更甚叶缤纷.一夜耒江雨,百年工部文.青山当日见,白酒至今闻.惟有为诗者,经过时吊君."
"篆写千文迈古今,感陶承旨撰碑阴.两朝雨露书中得,满箧诗章物外寻.衡岳水云长挂梦,帝城烟月不关心.西游去后无消息,想共陈抟一处吟."
"水僧来说我师,换鹅书札转高奇.挥毫传下千年字,贞石曾留几处碑.混俗市廛人莫测,和光踪迹鹤应知.莲花结社须容我,不似陶潜爱湿巵."
"骄阳为戾已成灾,頼有开筵周秀才.莫道上天无感应,故教风雨一齐来."
"曾闻洛下缀神仙,火树南栖几十年.白首自忻丹桂在,诗名已得四方传.行随秋渚将归雁,吟傍梅花欲雪天.今日还家莫惆怅,不同初上渡头船."
"秋风汉北雁飞天,单骑那堪遶贺兰.碛暗更无岩树影,地平时有野烧瘢.貂披寒色和衣冷,剑佩胡霜隔匣寒.早晚横戈似飞尉,拥旄深入异田单."
"钵略城边日欲西,游人却忆旧山归.牛羊集水烟黏步,雕鹗盘空雪满围.猎骑静逢边气薄,戍楼寒对暮烟微.横行总是男儿事,早晚重来似汉飞."
"不将桂子种诸天,长得寻君水石边.玄豹夜寒和雾隠,骊龙春暖抱珠眠.山中宰相陶弘景,洞里真人葛稚川.一度相思一惆怅,水寒烟澹落花前."
"金鼎光辉照雪袍,雒阳春梦忆波涛.尘埃满眼人情异,风雨前程马足劳.接塞峨眉通蜀险,过山仙掌倚秦高.别来无限幽求子,应笑区区味六韬."
"莫学区区老一经,夷门关吏旧书生.晋朝灭后无中散,韩国亡来绝上卿.龙变洞中千谷冷,剑横天外八风清.好携长策干时去,免逐渔樵度太平."
"雕鹗途程在碧天,彩衣东去复何言.二千宾客旧知己,十二山河新故园.吟看桂生溪月上,醉听鲲化海涛翻.好期圣代重相见,莫学袁生老竹轩."
"孤云无定鹤辞巢,自负焦桐不说劳.服药几年期碧落,验符何处呪丹毫.子陵山晓红云密,青草湖平雪浪高.从此人稀见踪迹,还应选地种仙桃."
"剑气徒劳望斗牛,故人别后阻仙舟.残春谩道深倾酒,好月那堪独上楼.何处是非随马足,由来得丧白人头.清风未许重携手,几度高吟寄水流."
"闲居何处得闲名,坐掩衡茅损性灵.破梦晓钟闻竹寺,沁心秋雨浸莎庭.瓮边难负千杯绿,海上终眠万仞青.珍重先生全太古,应看名利似浮云."
"碧江头与白云门,别后秋霜点鬓根.长记学禅青石寺,最思共醉落花村.林间竹有湘妃泪,窗外禽多杜宇魂.未棹扁舟重回首,采薇收橘不堪论."
"病多慵引架书看,官职无才思已阑.穴凤瑞时来却易,人龙别后见何难.琴樽风月闲生计,金玉松筠旧岁寒.早晚烟村碧江畔,挂罾重对蓼花滩."
"国风千载务重华,须逐浮云背若耶.无地可归堪种玉,有天教上且乘槎.白纶巾卸苏门月,红锦衣裁御苑花.他日成都却回首,东山看取谢鲲家."
"岐山高与陇山连,制锦无私服晏眠.鹦鹉语中分百里,凤凰声里过三年.秦无旧俗云烟媚,周有遗风父老贤.莫役生灵种杨柳,一枝枝折灞桥边."
"十年流落赋归鸿,谁傍昏衢驾烛龙.竹屋乱烟思梓泽,酒家疏雨梦临邛.千年别恨调琴懒,一片年光览镜慵.早晚休歌白石烂,放教归去卧群峰."
"谁为梅花怨未平,一声高唤百龙惊.风当阊阖庭初静,月在姑苏秋正明.曲尽绿杨涵野渡,管吹青玉动江城.临流不欲殷勤听,芳草王孙旧有情."
"依旧池边草色芳,故人何处忆山阳.书回科斗江帆暮,曲罢驺虞海树苍.吟望晓烟思桂渚,醉衣残月梦余杭.别来南国知谁在,空对襜褕一断肠."
"织锦歌成下翠微,岂劳西去问搘机.未开水府珠先见,不掘丰城剑自辉.鼇逐玉蟾攀桂上,马随青帝踏花归.相逢半是云霄客,应笑歌牛一布衣."
"几年帝里阻烟波,敢向明时叩角歌.看尽好花春卧稳,醉残红日夜吟多.印开夕照垂杨柳,画破寒潭老芰荷.昨夜前溪有龙鬭,石桥风雨少人过."
"罢吟鹦鹉草芊芊,又泛鸳鸯水上天.一棹冷涵杨柳雨,片帆香挂芰荷烟.绿摇江澹萍离岸,红点云疏橘满川.何处邈将归画府,数茎红蓼一渔船."
"芙蓉帘幕扇秋红,蛮府新郎夜䜩同.满座马融吹笛月,一楼张翰过江风.杯黏紫酒金螺重,谈转雕珰玉麈空.深荷良宵慰顦顇,德星池馆在江东."
"狂歌白鹿上青天,可似兰塘钓紫烟.万卷祖龙坑外物,一泓孙楚耳中泉.翩翾蛮榼薰晴浦,毂辘鱼车响夜船.学取青莲李居士,一生杯酒在神仙."
"谁如南浦傲烟霞,白葛衣轻称帽纱.碧玉蜉蝣迎客酒,黄金毂辘钓鱼车.吟歌云鸟归樵谷,卧爱神仙入画家.他日凤书何处觅,武陵烟树半桃花."
"昔年南去得娱宾,顿逊杯前共好春.蚁泛羽觞蛮酒腻,凤衔瑶句蜀牋新.花怜游骑红随辔,草恋征车碧遶轮.别后青青郑南陌,不知风月属何人."
"仆射陂前是传邮,去程雕鹗弄高秋.吟抛芍药裁诗圃,醉下茱萸饮酒楼.向日迥飞驹皎皎,临风谁和鹿呦呦.明年二月仙山下,莫遣桃花逐水流."
"千里崤函一梦劳,岂知云馆共萧骚.半帘绿透偎寒竹,一榻红侵坠晚桃.蛮酒客稀知味长,蜀琴风定觉弦高.感君岩下闲招隠,细缕金盘鲙错刀."
"暖掠红香燕燕飞,五云仙珮晓相携.花开鹦鹉韦郎曲,竹亚虬龙白帝溪.富贵万场归紫酒,是非千载逐芳泥.不知多少开元事,露泣春丛向日低."
"鹊岩烟断玉巢敧,罨画春塘太白低.马踏翠开垂柳寺,人耕红破落花蹊.千年胜概咸原上,几代荒凉绣岭西.碧吐红芳旧行处,岂堪回首草萋萋."
"长竿一系白龙吟,谁和驺虞发素琴.野客碧云魂易断,故人芳草梦难寻.天从补后星辰稳,海自潮来岛屿深.好向明庭拾遗事,莫教玄豹老泉林."
"江上阴云锁梦魂,江边深夜舞刘琨.秋风万里芙蓉国,暮雨千家薜荔村.乡思不堪悲橘柚,旅游谁肯重王孙.渔人相见不相问,长笛一声归岛门."
"白玉堆边蒋迳横,空涵二十四滩声.老无征战轩辕国,贫有茅茨帝舜城.丹凤昼飞群木冷,一龙秋卧九江清.时人莫笑非经济,还待中原致太平."
"秦树朦胧春色微,香风烟煖树依依.边城夜静月初上,芳草路长人未归.折柳且堪吟晚槛,弄花何处醉残晖.钓乡千里断消息,满目碧云空自飞."
"不随黄鹤起烟波,应笑无成返薜萝.看尽好花春卧稳,醉残红日夜吟多.高添雅兴松千尺,暗养清音竹数科.珍重仙曹旧知己,往来星骑一相过."
"秋池云下白莲香,池上吟仙寄竹房.闲颂国风文字古,静消心火梦魂凉.三春蓬岛花无限,八月银河路更长.此境空门不曾有,从头好语与医王."
"千钟紫酒荐菖蒲,松岛兰舟潋滟居.曲内橘香江客笛,字中岚气岳僧书.吟期汗漫驱金虎,坐约丹青跨玉鱼.七色花虬一声鹤,几时乘兴上清虚."
"琵琶峡口月溪边,玉乳头佗忆旧川.一锡冷涵兰径路,片帆香挂橘洲烟.苔封石锦栖霞室,水迸衣珠喷玉蝉.莫道翩翩去如梦,本来吟鸟在林泉."
"耿耿银河雁半横,梦敧金碧辘轳轻.满窗谢练江风白,一枕齐纨海月明.杨柳败梢飞叶响,芰荷香柄折秋鸣.谁人更唱阳关曲,牢落烟霞梦不成."
"露下银河雁度频,囊中垆火几时真.数茎白发生浮世,一盏寒灯共故人.云外簟凉吟峤月,岛边花暖钓江春.何当归去重携手,依旧红霞作近邻."
"铸时天匠待英豪,紫焰寒星匣倍牢.三尺何年拂尘土,四溟今日绝波涛.雄应垓下收蛇阵,滞想溪头伴豹韬.惜是真龙懒抛掷,夜来冲斗气何高."
"鸟尽弓藏良可哀,谁知归钓子陵台.炼多不信黄金耗,吟苦须惊白发催.喘月吴牛知夜至,嘶风胡马识秋来.燕歌别后休惆怅,黍已成畦菊已开."
"三皇上人春梦醒,东侯老大麒麟生.洞连龙穴全山冷,窗透鼇波尽室清.计拙耻居岩麓老,气狂惭与斗牛平.谁人为向青编上,直傍巢由写一名."
"蓝采禾,蓝采禾,尘世纷纷事更多.争如卖药沽酒饮,归去深崖拍手歌."
"今年六十六,世寿有延促.无生火炽然,有为薪不续.出谷与归源,一时俱备足."
"钟静日已夕,尘缘谢驱役.琪树鹤争定,山空万籁寂.明月散庭除,寒光照床席.花鸟魂梦间,相见曾相识.五更仙鹿鸣,声近在篱隙.晓来问童子,石径无行迹."
"不见铜龙何处飞,空余芳草旧台基.月明风冷禽声碎,疑是仙人佩玉归."
"去年初释褐,一命列蓬丘.青袍春草色,白纻弃如仇.适会龙飞庆,王泽天下流.尔得六品阶,无乃太为优.凡登进士第,四选升校雠.历官十五考,叙阶与尔俦.如何志未满,意欲凌云游.若言品位卑,寄书来我求.省之再三叹,不觉泪盈眸.吾家本寒素,门地寡公侯.先子有令德,乐道尚优游.生逢世多僻,委顺信沈浮.仕宦不喜达,吏隠同庄周.积善有余庆,清白为贻谋.伊余奉家训,孜孜务进修.夙夜事勤肃,言行思悔尤.出门择交友,防慎畏薰莸.省躬常惧玷,恐掇庭闱羞.童年志于学,不惰为箕裘.二十中甲科,赪尾化为虬.三十入翰苑,步武向瀛洲.四十登宰辅,貂冠侍冕旒.备位行一纪,将何助帝猷.即非救旱雨,岂是济川舟.天子未遐弃,日益素餐忧.黄河润千里,草木皆浸渍.吾宗凡九人,继踵升官次.门内无白丁,森森朱绿紫.鹓行洎内职,亚尹州从事.府掾监省官,高低皆清美.悉由侥幸升,不因资考至.朝廷悬爵秩,命之曰公器.才者禄及身,功者赏于世.非才及非功,安得专厚利.寒衣内府帛,饥食太仓米.不蚕复不穑,未尝勤四体.虽然一家荣,岂塞众人议.颙颙十目窥,龊龊千人指.借问尔与吾,如何不自媿.戒尔学立身,莫若先孝弟.怡怡奉亲长,不敢生骄易.战战复兢兢,造次必于是.戒尔学干禄,莫若勤道艺.尝闻诸格言,学而优则仕.不患人不知,惟患学不至.戒尔远耻辱,恭则近乎礼.自卑而尊人,先彼而后己.相鼠与茅鸱,宜鉴诗人刺.戒尔勿旷放,旷放非端士.周孔垂名教,齐梁尚清议.南朝称八达,千载秽青史.戒尔勿嗜酒,狂药非佳味.能移谨厚性,化为凶险类.古今倾败者,历历皆可记.戒尔勿多言,多言者众忌.苟不慎枢机,灾危从此始.是非毁誉间,适足为身累.举世重交游,拟结金兰契.忿怨容易生,风波当时起.所以君子心,汪汪淡如水.举世好承奉,昂昂增意气.不知承奉者,以尔为玩戏.所以古人疾,蘧蒢与戚施.举世重任侠,俗呼为气义.为人赴急难,往往陷刑死.所以马援书,殷勤戒诸子.举世贱清素,奉身好华侈.肥马衣轻裘,扬扬过闾里.虽得市童怜,还为识者鄙.我本羁旅臣,遭逢尧舜理.位重才不充,戚戚怀忧畏.深渊与薄冰,蹈之唯恐坠.尔曹当悯我,勿使增罪戾.闭门敛踪迹,缩首避名势.名势不久居,毕竟何足恃.物盛必有衰,有隆还有替.速成不坚牢,亟走多颠踬.灼灼园中花,早发还先萎.迟迟涧畔松,鬰鬰含晚翠.赋命有疾徐,青云难力致.寄语谢诸郎,躁进徒为耳."
"翰苑重求李谪仙,词锋颖利胜龙泉.朝趋建礼霞烘日,夜直承明月印天.圣主重知缘国士,相公多喜为同年.青春才子金门贵,蜀锦袍新夺日鲜."
"三年过了又三年,阅遍华岩满五千.功德完满珍重去,何劳使者上高田."
"阊门风暖落花干,飞遍江城雪不寒.独有晚来临水驿,闲人多凭赤栏干."
"有池有榭即蒙蒙,浸润翻成长养功.恰似有人长点检,著行排立向春风."
"根柢虽然傍浊河,无妨终日近笙歌.毵毵金带谁堪比,还共黄鶑不较多."
"万株枯槁怨亡隋,似吊吴台各自垂.好是淮阴明月里,酒楼横笛不胜吹."
"菡萏香连十顷陂,小姑贪戏采莲迟.晚来弄水船头湿,更脱红裙裹鸭儿."
"孔雀尾拖金线长,怕人飞起入丁香.越女沙头争拾翠,相呼归去背斜阳."
"门前春水白苹花,岸上无人小艇斜.商女经过江欲暮,散抛残食饲神鸦."
"乱绳千结绊人深,越萝万丈表长寻.杨柳在身垂意绪,藕花落尽见莲心."
"百尺荆台草径荒,如何前日谓云阳.古今不尽迁移恨,依旧台边水渺茫."
"汝问西来意,且过这边立.昨夜三更时,雨打虚空湿.电影忽然明,不似蚰蜒急."
"石城古岸头,一望思悠悠.几许六朝事,不禁江水流."
"扰扰尘埃白日忙,偶然来谒赞公房.行登峻岭跻攀倦,坐俯清泉笑傲凉.林静鸟声酬客语,风来花气逐人香.此时已觉凡尘断,分得高僧兴味长."
"冲虚脱屣世绵绵,胜地人来尚凛然.不见彩云迎皓鹤,空留怪石漱清泉.侵阶蔓草迷香迳,偃盖寒松杂暮烟.静化信从无妄得,堪思汉武亦神僊."
"厩马牵来哕哕嘶,马蹄随步蹑云梯.新街锦帐达三字,旧制星垣放五题.视草健毫从席选,受降恩诏待公批.仙才已在神仙地,逢见刘晨为指迷."
"多少樊笼不敢开,强拘物性要相倍.何时得似邠州守,德政临民鹤自来."
"圣主覃恩徧九垓,碧油红旆出关来.乡中父老如相问,十五年前赵秀才."
"携筇何日别长沙,凤篆功夫世所嘉.秦岭夜吟残海月,章台春讲雨天花.净瓶远贮湘潭水,片衲晴披岳面霞.圣主有恩酬绝艺,帘前师号紫袈裟."
"书札精奇已换鹅,仍闻依旧卧烟萝.诗成万首犹嫌少,酒饮千钟不怕多.乡寺夜开云梦月,石房寒锁洞庭波.知师收拾南归去,为忆渔人唱楚歌."
"王谢高门江鲍才,东游何用更裴回.弦歌好就吴乡拜,簪组初从魏阙来.清酒一尊携潋滟,旧诗千首贮琼瑰.健颿轻櫂须行乐,莫效当时庾信哀."
"人生四大惣是空,何个不觅出烦笼.造罪人多作福少,所以众生长受穷.坚修苦行仍本分,禁戒奢华并不同.今生努力懃精练,冥路不溺苦海中.日逐持经强发愿,弘道回去莫难逢.唯报往来游礼者,这回巡谒一层层."
"白壁从来好丹青,无知个个乱题名.三涂地狱交谁忍,十八湔铜灌一瓶.镌龛必定添福利,凿壁多层证无生.唯报往来游翫者,辄莫于此骋书题."
"白壁虽然好丹青,无简迷愚难悟醒.纵有百般僧氏巧,也有文徒书号名.空留佳妙不题宣,却入五趣陷尘境.唯报往来游观者,起听前词□□□."
"能持净意作□家,解驾牛羊白鹿车.嫌阑砌前栽树少,怕空不种后园花.菩提上□因修得,佛果无生证有涯.此处涅盘观境□,自然捷路到龙花."
"谯国门传缙以绅,善男子即是帝王孙.文商碑背题八字,武盛弓弦重六钧.既出四门观生老,便知六贼不相亲.夜迶将心登峻岭,心定菩提转法轮."
"三危山内枲世□（贤）,结此道场下停□（闲）.侍送门人往不绝,圣是山谷水未宽.一旬之间僧久住,感动山神赐霜树.□值牟尼□（威）力重,此山本□住□（僧）□（田）."
"嘴长毛短浅含臕,久向山中食药苗.蒸处已将蕉叶裹,熟时兼用杏浆浇.红鲜雅称金盘饤,熟软真堪玉箸挑.若把膻根来比并,膻根自合吃藤条."
"粹钟衡岳诞吾师,十九彤廷赐紫衣.青简篆文穷妙绝,碧云诗句入玄微.降龙钵里无尘染,回雁峰前有梦归.他日好同莲社约,逸眠禅坐两忘机."
"不将才名暂时夸,人仰声名遍海涯.月满朝衣听禁漏,更阑分直扫宫花.谏书未上先焚稿,御笔曾传立草麻.见说下朝无一事,小池栽苇学僧家."
"旭景鸾台上,微云象阙间.时清政事少,日永直官闲.远籁飞箫管,零冰响珮环.终军年二十,默坐叩玄关."
"垂杨界官道,茅屋倚高坡.月下春塘水,风中牧竖歌.折花闲立久,对酒远情多.今夜孤亭梦,悠扬奈尔何."
"家声曾与金张辈,官署去居何宋间.起得高斋临静曲,种成奇树学他山.鸳鸾终日同醒醉,萝薜常时共往还.贱子今朝独南去,不堪回首望清闲."
"少长在维扬,依然认故乡.金陵佳丽地,不道少风光.稍望吴台远,行登楚塞长.殷勤语江岭,归梦莫相妨."
"京口潮来曲岸平,海门风起浪花生.人行沙上见日影,舟过江中闻橹声.芳草远迷扬子渡,宿烟深映广陵城.游人乡思应如橘,相望须含两地情."
"不共垂杨映绮寮,倚山临路自娇饶.游人过去知香远,谷鸟飞来见影摇.半隔烟岚遥隠隠,可堪风雨暮萧萧.城中春色还如此,几处笙歌案舞腰."
"退公求静独临川,扬子江南二月天.百尺翠屏甘露阁,数帆晴日海门船.波澄濑石寒如玉,草接汀苹绿似烟.安得乘槎更东去,十洲风外弄潺湲."
"省署皆归沐,西垣公事稀.咏诗前砌立,听漏向申归.远思风醒酒,余寒雨湿衣.春光已堪探,芝盖共谁飞."
"吴公台下旧京城,曾掩衡门过十春.别后不知新景象,信来空问故交亲.宦游京口无高兴,习隠钟山限俗尘.今日喜为华表鹤,况陪鹓鹭免迷津."
"缭绕长隄带碧浔,昔年游此尚青衿.兰桡破浪城阴直,玉勒穿花苑树深.宦路尘埃成久别,仙家风景有谁寻.那知年长多情后,重凭栏干一独吟."
"缕彩成飞燕,迎和启蛰时.翠翘生玉指,绣羽拂文楣.讵费衔泥力,无劳剪爪期.化工今在此,翻怪社来迟."
"从事蕲春兴自长,蕲人应识紫微郎.山资足后抛名路,莼菜秋来忆故乡.以道卷舒犹自适,临戈谈笑固无妨.如闻郡阁吹横笛,时望青谿忆野王."
"怜君庭下木芙蓉,袅袅纤枝淡淡红.晓吐芳心零宿露,晚摇娇影媚清风.似含情态愁秋雨,暗减馨香借菊丛.默饮数杯应未称,不知歌管与谁同."
"东观时闲暇,还修喻蜀书.双旌驰县道,百越从轺车.桂蠹晨餐罢,贪泉访古初.春江多好景,莫使醉吟疏."
"郊外春华好,人家带碧溪.浅莎藏鸭戏,轻霭隔鸡啼.掩映红桃谷,夤缘翠柳堤.王孙竟不至,芳草自萋萋."
"便返城闉尚未甘,更从山北到山南.花枝似雪春虽半,桂魄如眉日始三.松盖遮门寒黯黯,柳丝妨路翠毵毵.登临莫怪偏留恋,游宦多年事事谙."
"所思何在杳难寻,路远山长水复深.衰草满庭空伫立,清风吹袂更长吟.忘情好醉青田酒,寄恨宜调绿绮琴.落日鲜云偏聚散,可能知我独伤心."
"先生尝已佩真形,绀发朱颜骨气清.道秘未传鸿宝术,院深时听步虚声.辽东几度悲城郭,吴市终应变姓名.三十六天皆有籍,他年何处问归程."
"幽人春望本多情,况是花繁月正明.竟夕无言亦无寐,绕阶芳草影随行."
"白首栖禅者,尝谈灞浐游.能令过江客,偏起失乡愁.室倚桃花崦,门临杜若洲.城中无此景,将子剩淹留."
"今岁游山已恨迟,山中仍喜见辛夷.簪缨且免全为累,桃李犹堪别作期.晴后日高偏照灼,晚来风急渐离披.山郎不作同行伴,折是何由寄所思."
"万里春阴乍履端,广庭风起玉尘干.梅花岭上连天白,蕙草阶前特地寒.晴去便为经岁别,兴来何惜彻宵看.此时鸳侣皆闲暇,赠答诗成禁漏残."
"贾傅栖迟楚泽东,兰臯三度换秋风.纷纷世事来无尽,黯黯离魂去不通.直道未能胜社鼠,孤飞徒自叹冥鸿.知君多少思乡恨,暗在山城一笛中."
"急景骎骎度,遥怀处处生.风头乍寒暖,天色半阴晴.久别魂空断,终年道不行.殷勤云上雁,为过历阳城."
"前年都尉没边城,帐下何人领旧兵.徼外瘴烟沉鼓角,山前秋日照铭旌.笙歌却返乌衣巷,部曲皆还细柳营.今日园林过寒食,马蹄犹拟入门行."
"后主亡家不悔,江南异代长春.今日景阳台上,闲人何用伤神."
"仲春初四日,春色正中分.绿野裴回月,晴天断续云.燕飞犹个个,花落已纷纷.思妇高楼晚,歌声不可闻."
"贱子乖慵性,频为省直牵.交情每相见,多在相门前.君独疏名路,为郎过十年.炎风久成别,南望思悠然."
"谢守高斋结构新,一方风景万家情.群贤讵减山阴会,远俗初闻正始声.水槛片云长不去,讼庭纤草转应生.阿连诗句偏多思,遥想池塘昼梦成."
"越徼稽天讨,周京乱虏尘.苍生何可奈,江表更无人.岂惮寻荒垄,犹思认后身.春风白杨里,独步泪霑巾."
"日觉儒风薄,谁将霸道羞.乱臣无所戄,何用读春秋."
"野出西垣步步迟,秋光如水雨如丝.铜龙楼下逢闲客,红药阶前访旧知.乱点乍滋承露处,碎声因想滴蓬时.银台钥入须归去,不惜余欢尽酒巵."
"经年相望隔重湖,一旦相逢在上都.塞诏官班聊慰否,埋轮意气尚存无.由来圣代怜才子,始觉清风激懦夫.若向西冈寻胜赏,旧题名处为踌蹰."
"闻道经行处,山前与水阳.磬声深小院,灯影迥高房.落宿依楼角,归云拥殿廊.羡师闲未得,早起逐班行."
"暑服道情出,烟街薄暮还.风清飘短袂,马健弄连环.水静闻归橹,霞明见远山.过从本无事,从此涉旬闲."
"扬州胜地多丽人,其间丽者名月真.月真初年十四五,能弹琵琶善歌舞.风前弱柳一枝春,花里娇鶑百般语.扬州帝京多名贤,其间贤者殷德川.德川初秉纶闱笔,职近名高常罕出.花前月下或游从,一见月真如旧识.闱庭深院资贤宅,宅门严峻无凡客.垂帘偶坐唯月真,调弄琵琶郎为拍.殷郎一旦过江去,镜中懒作孤鸾舞.朝云暮雨镇相随,石头城下还相遇.二月三月江南春,满城蒙蒙起香尘.隔墙试听歌一曲,乃是资贤宅里人.绿窗绣幌天将晓,残烛依依香褭褭.离肠却恨苦多情,软障熏笼空悄悄.殷郎去冬入翰林,九霄官署转深沉.人间想望不可见,唯向月真存旧心.我惭阘茸何为者,长感余光每相假.陋巷萧条正掩扉,相携访我衡茅下.我本山人愚且贞,歌筵饮席常无情.自从一见月真后,至今赢得颠狂名.殷郎月真听我语,少壮光阴能几许.良辰美景数追随,莫教长说相思苦."
"闻君孤棹泛荆谿,陇首云随别恨飞.杜牧旧居凭买取,他年藜杖愿同归."
"散诞爱山客,凄凉怀古心.寒风天阙晚,尽日倚轩吟."
"寒灯耿耿漏迟迟,送故迎新了不欺.往事并随残历日,春风宁识旧容仪.预惭岁酒难先饮,更对乡傩羡小儿.吟罢明朝赠知己,便须题作去年诗."
"看看潘鬓二毛生,昨日林梢又转鶑.欲对春风忘世虑,敢言罇酒召时英.假中西阁应无事,筵上南威幸有情.不得车公终不乐,已教红袖出门迎."
"高斋迟景雪初晴,风拂乔枝待早鶑.南省郎官名籍籍,东邻妓女字英英.流年倏忽成陈事,春物依稀有旧情.新岁相思自过访,不须虚左远相迎."
"久作他乡客,深惭薄宦非.不知云上雁,何得每年归.夜静声弥怨,天空影更微.往年离别泪,今夕重霑衣."
"良宵丝竹偶成欢,中有佳人俯翠鬟.白雪飘飖传乐府,阮郎憔悴在人间.清风朗月长相忆,佩蕙纫兰早晚还.深夜酒空筵欲散,向隅惆怅鬓堪斑."
"厨冷烟初禁,门闲日更斜.东风不好事,吹落满庭花.过社纷纷燕,新晴淡淡霞.京都盛游观,谁访子云家."
"清晨待漏独徘徊,霄汉悬心不易裁.阁老深严归翰苑,夕郎威望拜霜台.青绫对覆蓬壶晚,赤棒前驱道路开.犹有西垣厅记在,莫忘同草紫泥来."
"闻道张晨盖,徘徊石首东.濬川非伯禹,落水异三公.衣湿仍愁雨,冠剞更怯风.今朝复相见,疑是葛仙翁."
"征虏亭边月,鸡鸣伴客行.可怜何水部,今事谢宣城.风物聊供赏,班资莫系情.同心不同载,留滞为浮名."
"信到得君书,知君已下车.粉闱情在否,莲幕兴何如.人望征贤入,余思从子居.灊山真隠地,凭为卜茅庐."
"我多吏事君多病,寂绝过从又几旬.前日龙山烟景好,风前落帽是何人."
"衡门寂寂逢迎少,不见仙郎向五旬.莫问龙山前日事,菊花开却为闲人."
"江上多离别,居人夜捣衣.拂砧知露滴,促杵恐霜飞.漏转声频断,愁多力自微.裁缝依梦见,腰带定应非."
"听空阶雨,方知秋事悲.寂寥旬假日,萧飒夜长时.别念纷纷起,寒更故故迟.情人如不醉,定是两相思."
"去载分襟后,寻闻在建安.封疆正多事,罇俎若为欢.都护空遗镞,明君欲舞干.绕朝时不用,非是杀身难."
"家家门外庐山路,唯有夫君乞假游.案牍乍抛公署晚,林泉已近暑天秋.海潮尽处逢陶石,江月圆时上庾楼.此去萧然好长往,人间何事不悠悠."
"一宿秋风未觉凉,数声宫漏日犹长.林泉无计消残暑,虚向瑶池费稻粱."
"汉将承恩久,图勋肯顾私.匈奴犹未灭,安用以家为.郢匠虽闻诏,衡门竟不移.宁烦张老颂,无待晏婴辞.甲乙人徒费,亲邻我自持.悠悠千载下,长作帅臣师."
"元帅楼船出治兵,落星山外火旗明.千帆日助江陵势,万里风驰下濑声.杀气晓严波上鹢,凯歌遥骇海边鲸.仲宣一作从军咏,回顾儒衣自不平."
"置却人间事,闲从野老游.树声村店晚,草色古城秋.独鸟飞天外,闲云度陇头.姓名君莫问,山木与虚舟."
"征西府里日西斜,独试新炉自煮茶.篱菊尽来低覆水,塞鸿飞去远连霞.寂寥小雪闲中过,斑驳轻霜鬓上加.算得流年无奈处,莫将诗句祝苍华."
"雨霁秋光晚,亭空野兴回.沙鸥掠岸去,谿水上阶来.客傲风欺帻,筵香菊在杯.东山长许醉,何事忆天台."
"珍重王光嗣,交情尚在不.芜城连宅住,楚塞并车游.别后官三改,年来岁六周.银钩无一字,何以缓离愁."
"任公郡占好山川,谿水萦回路屈盘.南国自来推胜境,故人此地作郎官.风光适意须留恋,禄秩资贫且喜欢.莫忆班行重回首,是非多处是长安."
"蒋山南望近西坊,亭馆依然锁院墙.天子未尝过细柳,将军寻已戍炖煌.欹倾怪石山无色,零落圆荷水不香.为将为儒皆寂寞,门前愁杀马中郎."
"新安从事旧台郎,直气多才不可忘.一旦江山驰别梦,几年簪绂共周行.岐分出处何方是,情共穷通此义长.因附邻州寄消息,接舆今日信为狂."
"吾兄失意在东都,闻说襟怀任所如.已纵乖慵为傲吏,有何关键制豪胥.县斋晓闭多移病,南亩秋荒忆遂初.知道故人相忆否,嵇康不得懒修书."
"句曲山前县,依依数舍程.还同适勾漏,非是厌承明.柳谷供诗景,华阳契道情.金门容傲吏,官满且还城."
"曾骑竹马傍洪涯,二十余年变物华.客梦等闲过驿阁,归帆遥羡指龙沙.名题小篆矜垂露,诗作吴吟对绮霞.岁暮定知回未得,信来凭为寄梅花."
"寒风萧瑟楚江南,记室戎装挂锦帆.倚马未曾妨笑傲,斩牲先要厉威严.危言昔日尝无隠,壮节今来信不凡.唯有杯盘思上国,酒醪甜淡菜蔬甘."
"从来未面李先生,借我西窗卧月明.二十三家同愿识,素骡何日暂还城."
"彼美巉岩石,谁施黼藻功.回岩明照地,绝壁烂临空.锦段鲜须濯,罗屏展易穷.不因秋藓绿,非假晚霞红.羽客藏书洞,樵人取箭风.灵踪理难问,仙路去何通.返驾归尘里,留情向此中.回瞻画图畔,遥羡面山翁."
"埼岸隳萦带,微风起细涟.绿阴三月后,倒影乱峰前.吹浪游鳞小,黏苔碎石圆.会将腰下组,换取钓鱼船."
"性灵慵懒百无能,唯被朝参遣夙兴.圣主优容恩未答,丹经疏阔病相陵.脾伤对客偏愁酒,眼暗看书每愧灯.进与时乖不知退,可怜身计谩腾腾."
"人间多事本难论,况是人间懒慢人.不解养生何怪病,已能知命敢辞贫.向空咄咄烦书字,与世滔滔莫问津.金马门前君识否,东方曼倩是前身."
"夕郎忧国不忧身,今向天涯作逐臣.魂梦暗驰龙阙曙,啸吟闲绕虎谿春.朝车载酒过山寺,谏纸题诗寄野人.惆怅懦夫何足道,自离群后已同尘."
"贾傅南迁久,江关道路遥.北来空见雁,西去不如潮.鼠穴依城社,鸿飞在泬寥.高低各有处,不拟更相招."
"分司洗马无人问,辞客殷勤辍棹歌.苍藓满庭行径小,高梧临槛雨声多.春愁尽付千杯酒,乡思遥闻一曲歌.且共胜游消永日,西冈风物近如何."
"大藩从事本优贤,幕府仍当北固前.花绕楼台山倚郭,寺临江海水连天.恐君到即忘归日,忆我游曾历二年.若许他时作闲伴,殷勤为买钓鱼船."
"榆柳开新焰,梨花发故枝.辎𫐌隘城市,圭组坐曹司.独对芝泥检,遥怜白马儿.禁林还视草,气味两相知."
"悬圃清虚乍过秋,看山寻水上兹楼.轻鸥的的飞难没,红叶纷纷晚更稠.风卷微云分远岫,浪摇晴日照中州.跻攀况有承华客,如在南皮奉胜游."
"把酒凭君唱柳枝,也从丝管递相随.逢春只合朝朝醉,记取秋风落叶时."
"南园日暮起春风,吹散杨花雪满空.不惜杨花飞也得,愁君老尽脸边红."
"陌上朱门柳映花,帘钩半卷绿阴斜.凭郎暂驻青骢马,此是钱塘小小家."
"夹岸朱栏柳映楼,绿波平幔带花流.歌声不出长条密,忽地风回见彩舟."
"老大逢春总恨春,绿杨阴里最愁人.旧游一别无因见,嫩叶如眉处处新."
"蒙蒙堤畔柳含烟,疑是阳和二月天.醉里不知时节改,漫随儿女打秋千."
"水阁春来乍减寒,晓妆初罢倚栏干.长条乱拂春波动,不许佳人照影看."
"柳岸烟昏醉里归,不知深处有芳菲.重来已见花飘尽,唯有黄鶑啭树飞."
"此去仙源不是遥,垂杨深处有朱桥.共君同过朱桥去,密映垂杨听洞箫."
"暂别扬州十度春,不知光景属何人.一帆归客千条柳,肠断东风扬子津."
"仙乐春来案舞腰,清声偏似傍娇饶.应缘鶑舌多情頼,长向双成说翠条."
"凤笙临槛不能吹,舞袖当筵亦自疑.唯有美人多意绪,解衣芳态画双眉."
"浮名浮利信悠悠,四海干戈痛主忧.三谏不从为逐客,一身无累似虚舟.满朝权贵皆曾忤,绕郭林泉已徧游.唯有恋恩终不改,半程犹自望城楼."
"别路知何极,离肠有所思.登楼望城远,摇橹过江迟.断岸烟中失,长天水际垂.此心非橘柚,不为两乡移."
"纶闱放逐知何道,桂苑风流且暂归.莫问升迁桥上客,身谋疏拙旧心违."
"东京少长认维桑,书剑谁教入帝乡.一事无成空放逐,故人相见重凄凉.楼台寂寞官河晚,人物稀疏驿路长.莫怪临风惆怅久,十年春色忆维扬."
"风紧雨凄凄,川回岸渐低.吴州林外近,隋苑雾中迷.聚散纷如此,悲欢岂易齐.料君残酒醒,还听子规啼."
"秋风海上久离居,曾得刘公一纸书.淡水心情长若此,银钩踪迹更无如.尝忧座侧飞鸮鸟,未暇江中觅鲤鱼.今日京吴建朱邸,问君谁共曳长裾."
"昨宵宴罢醉如泥,惟忆张公大谷梨.白玉花繁曾缀处,黄金色嫩乍成时.冷侵肺腑醒偏蚤,香惹衣襟歇倍迟.今旦中山方酒渴,唯应此物最相宜."
"朱云曾为汉家忧,不怕交亲作世仇.壮气未平空咄咄,狂言无验信悠悠.今朝我作伤弓鸟,却羡君为不系舟.劳寄新诗平宿憾,此生心气贯清秋."
"失乡迁客在天涯,门掩苔垣向水斜.只就鳞鸿求远信,敢言车马访贫家.烟生柳岸将垂缕,雪压梅园半是花.惆怅明朝罇酒散,梦魂相送到京华."
"太守今何在,行春去不归.筵空收管吹,郊迥俨骖騑.营外星才落,园中露已晞.伤心梁上燕,犹解向人飞."
"始忆花前宴,笙歌醉夕阳.那堪城外送,哀挽逐归艎.铃阁朝犹闭,风亭日已荒.唯余迁客泪,霑洒后池傍."
"赋分多情客,经年去国心.疏钟寒郭晚,密雪水亭深.影迥鸿投渚,声愁雀噪林.他乡一罇酒,独坐不成斟."
"宿露依芳草,春郊古陌旁.风轻不尽偃,日早未晞阳.耿耿依平远,离离入望长.映空无定彩,飘迳有余光.飐若荷珠乱,纷如爝火飏.诗人多感物,凝思绕池塘."
"常年寒食在京华,今岁清明在海涯.远巷蹋歌深夜月,隔墙吹管数枝花.鸳鸾得路音尘阔,鸿雁分飞道里赊.不是多情成二十,断无人解访贫家."
"枚叟邹生笑语同,莫嗟江上听秋风.君看逐客思乡处,犹在图山更向东."
"传神踪迹本来高,泽畔形容愧彩毫.京邑功臣多伫望,凌烟阁上莫辞劳."
"茱萸房重雨霏微,去国逢秋此恨稀.目极暂登台上望,心遥长向梦中归.荃蘼路远愁霜早,兄弟乡遥羡雁飞.唯有多情一枝菊,满杯颜色自依依."
"放逐今来涨海边,亲情多在凤台前.且将聚散为闲事,须信华枯是偶然.蝉噪疏林村倚郭,鸟飞残照水连天.此中唯欠韩康伯,共对秋风咏数篇."
"别路吴将楚,离忧弟与兄.断云惊晚吹,秋色满孤城.信远鸿初下,乡遥月共明.一枝栖未稳,回首望三京."
"暮春桥下手封书,寄向南江问越姑.不道诸郎少欢笑,经年相别忆侬无."
"海陵城里春正月,海畔朝阳照残雪.城中有客独登楼,遥望天边白银阙.白银阙下何英英,雕鞍绣毂趋承明.阊门晓辟旌旗影,玉墀风细佩环声.此处追飞皆俊彦,当年何事容疵贱.怀铅昼坐紫微宫,焚香夜直明光殿.王言简静官司闲,朋好殷勤多往还.新亭风景如东洛,邙岭林泉似北山.光阴暗度杯盂里,职业未妨谈笑间.有时邀宾复携妓,造门不问都非是.酣歌叫笑惊四邻,赋笔踪横动千字.任他银箭转更筹,不怕金吾司夜吏.可怜诸贵贤且才,时情物望两无猜.伊余独禀狂狷性,褊量多言仍薄命.吞舟可漏岂无恩,负乘自贻非不幸.一朝削迹为迁客,旦暮青云千里隔.离鸿别雁各分飞,折柳攀花两无色.卢龙渡口问迷津,瓜步山前送暮春.白沙江上曾行路,青林花落何纷纷.汉皇昔幸回中道,极目牛羊卧芳草.旧宅重游尽隙荒,故人相见多衰老.禅智寺,山光桥,风瑟瑟兮雨萧萧.行杯已醒残梦断,征途未极离魂消.海陵郡中陶太守,相逢本是随行旧.乍申拜起已开眉,却问辛勤还执手.精庐水榭最清幽,一税征车聊驻留.闭门思过谢来客,知恩省分宽离忧.郡斋胜境有后池,山亭茵阁互参差.有时虚左来相召,举白飞觞任所为.多才太守能挝鼓,醉送金船间歌舞.酒酣耳热眼生花,暂似京华欢会处.归来旅馆还端居,清风明月夜窗虚.骎骎流景岁云暮,天涯望断故人书.春来凭槛方叹息,仰头忽见南来翼.足系红牋堕我前,引颈长鸣如有言.开缄试读相思字,乃是多情乔亚元.短韵三篇皆丽绝,小梅寄意情偏切.金兰投分一何坚,银钩置袖终难灭.醉后狂言何足奇,感君知己不相遗.长卿曾作美人赋,玄成今有责躬诗.报章欲托还京信,笔拙纸穷情未尽.珍重芸香陈子乔,亦解贻书远相问.宁须买药疗羁愁,只恨无书消鄙吝.游处当时靡不同,欢娱今日两成空.天子尚应怜贾谊,时人未要嘲扬雄.曲终笔阁缄封已,翩翩驿骑行尘起.寄向中朝谢故人,为说相思意如此."
"早年闻有蒯先生,二十余年道不行.抵掌曾论天下事,折腰犹悟俗人情.老还上国欢娱少,贫聚归资结束轻.迁客临流倍惆怅,冷风黄叶满山城."
"闻道将军轻壮图,螺江城下委犀渠.旌旗零落沉荒服,簪履萧条返故居.皓首应全苏武节,故人谁得李陵书.自怜放逐无长策,空使卢谌泪满裾."
"贾生三载在长沙,故友相思道路赊.已分终年甘寂寞,岂知今日返京华.麟符上相恩偏厚,隋苑留欢日欲斜.明旦江头倍惆怅,远山芳草映残霞."
"江边微雨柳条新,握节含香二使臣.两绶对悬云梦日,方舟齐泛洞庭春.今朝草木逢新律,昨日山川满战尘.同是多情怀古客,不妨为赋吊灵均."
"平生中表最情亲,浮世那堪聚散频.谢脁却吟归省阁,刘桢犹自卧漳滨.旧游半似前生事,要路多逢后进人.且喜新吟报强健,明年相望杏园春."
"危言危行古时人,归向西山卧白云.买宅尚寻徐处士,餐霞终访许真君.容颜别后应如故,诗咏年来更不闻.今日城中春又至,落梅愁绪共纷纷."
"我爱他山石,中含绝代珍.烟披寒落落,沙浅静磷磷.翠色辞文陛,清声出泗滨.扁舟载归去,知是泛槎人."
"念子才多命且奇,乱中抛掷少年时.深藏七泽衣如雪,却见中朝鬓似丝.旧德在人终远大,扁舟为吏莫推辞.孤芳自爱凌霜处,咏取文公白菊诗."
"羡子清吟处,茅斋面碧流.解憎莲艳俗,唯欠荻花幽.鹭立低枝晚,风惊折叶秋.赠君须种取,不必树忘忧."
"京江风静喜乘流,极目遥瞻万岁楼.喜气茏葱甘露晚,水烟波淡海门秋.五年不见鸾台长,明日将陪兔苑游.欲问平台门下吏,相君还许吐茵不."
"飒飒旱天雨,凉风一夕回.远寻南亩去,细入驿亭来.蓑唱牛初牧,渔歌棹正开.盈庭顿无事,归思酌金罍."
"七夕雨初霁,行人正忆家.江天望河汉,水馆折莲花.独坐凉何甚,微吟月易斜.今年不乞巧,钝拙转堪嗟."
"盛府宾寮八十余,闭门高卧兴无如.梁王苑里相逢早,涧浦城中得信疏.狼藉杯盘重会面,风流才调一如初.愿君百岁犹强健,他日相寻隠士庐."
"翠黛嚬如怨,朱颜醉更春.占将南国貌,恼杀别家人.粉汗沾巡盏,花钿逐舞茵.明朝绮窗下,离恨两殷勤."
"紫微垣里旧宾从,来向吴门谒府公.奉使谬持严助节,登门初识鲁王宫.笙歌隠隠违离后,烟水茫茫怅望中.日暮瓜洲江北岸,两行清泪滴西风."
"故人相别动经年,候馆相逢倍惨然.顾我饮冰难辍棹,感君扶病为开筵.河湾水浅翘愁鹭,柳岸风微噪暮蝉.欲识酒醒魂断处,谢公祠畔客亭前."
"三峰烟霭碧临谿,中有骚人理钓丝.会友少于分袂日,谪居多却在朝时.丹心历历吾终信,俗虑悠悠尔不知.珍重韩君与高子,殷勤书札寄相思."
"去国离群掷岁华,病容憔悴愧丹沙.谿连舍下衣长润,山带城边日易斜.几处垂钩依野岸,有时披褐到乡家.故人书札频相慰,谁道西京道路赊."
"清时沦放在山州,邛竹纱巾处处游.野日苍茫悲鹏舍,水风阴湿弊貂裘.鸡鸣候旦宁辞晦,松节凌霜几换秋.两首新诗千里道,感君情分独知丘."
"羁游白社身虽屈,高步辞场道不卑.投分共为知我者,相寻多愧谪居时.离怀耿耿年来梦,厚意勤勤别后诗.今日谿边正相忆,雪晴山秀柳丝垂."
"松节凌霜久,蓬根逐吹频.群生各有性,桃李但争春."
"掩霭愚公谷,萧寥羽客家.俗人知处所,应为有桃花."
"贾生去国已三年,短褐闲行皖水边.尽日野云生舍下,有时京信到门前.无人与和投湘赋,愧子来浮访戴船.满袖新诗好回去,莫随骚客醉林泉."
"正怜东道感贤侯,何幸高冠脱楚囚.皖伯台前收别宴,乔公亭下舣行舟.四年去国身将老,百郡征兵主尚忧.更向鄱阳河上去,青衫憔悴泪交流."
"戚戚逢人问所之,东流相送向京畿.自甘逐客纫兰佩,不料平民著战衣.树带荒村春冷落,江澄霁色雾霏微.时危道丧无才术,空手徘徊不忍归."
"太原郭夫子,行高文炳蔚.弱龄负世誉,一举游月窟.仙籍第三人,时人故称屈.昔余吏西省,倾盖名籍籍.及我窜群舒,向风心鬰鬰.归来暮江上,云雾一披拂.雷雨不下施,犹作池中物.念君介然气,感时思奋发.示我数篇文,与古争驰突.彩缛粲英华,理深刮肌骨.古诗尤精奥,史论皆宏拔.举此措诸民,何忧民不活.吁嗟吾道薄,与世长迂阔.顾我徒有心,数奇身正绌.论兵属少年,经国须儒术.夫子无自轻,苍生正愁疾."
"石渠册府神仙署,当用明朝第一人.腰下别悬新印绶,堂中皆是故交亲.龙池树色供清景,浴殿香风接近邻.从此翻飞应更远,徧寻三十六天春."
"旧族知名士,朱衣宰楚城.所嗟吾道薄,岂是主恩轻.战鼓何时息,儒冠独自行.此心多感激,相送若为情."
"兹山信岑寂,阴崖积苍翠.水石何必多,宛有千岩意.孰知近人境,旦暮含佳气.池影摇轻风,林光澹新霁.支颐藉芳草,自足忘世事.未得归去来,聊为宴居地."
"封疆多难正经纶,台阁如何不用君.江上又劳为小邑,箧中徒自有雄文.书生胆气人谁信,远俗歌谣主不闻.一首新诗无限意,再三吟咏向秋云."
"忠臣本爱君,仁人本爱民.宁知贵与贱,岂计名与身.梅生为一尉,献疏来君门.君门深万里,金虎重千钧.向永且不用,况复论子真.拂衣遂长往,高节邈无邻.至今仙籍中,谓之梅真人.郭生负逸气,百代继遗尘.进退生自知,得丧吾不陈.斯民苟有幸,期子一朝伸."
"细雨轻风采药时,褰帘隠几更何为.岂知泽畔纫兰客,来赴城中角黍期.多罪静思如剉蘗,赦书才听似含饴.谢公制胜常闲暇,愿接西州敌手棋."
"世乱离情苦,家贫色养难.水云孤棹去,风雨暮春寒.幕府才方急,骚人泪未干.何时王道泰,万里看鹏抟."
"海内兵方起,离筵泪易垂.怜君负米去,惜此落花时.想忆看来信,相宽指后期.殷勤手中柳,此是向南枝."
"田园经雨绿分畦,飞盖闲行九里堤.拂袖清风尘不起,满川芳草路如迷.林开始觉晴天迥,潮上初惊浦岸齐.怪得仙郎诗句好,断霞残照远山西."
"抱瓮何人灌药畦,金衔为尔驻平堤.村桥野店景无限,绿水晴天思欲迷.横笛乍随轻吹断,归帆疑与远山齐.凤城回望真堪画,万户千门蒋峤西."
"歌舞送飞毬,金觥碧玉筹.管弦桃李月,帘幕凤凰楼.一笑千场醉,浮生任白头."
"灼灼传花枝,纷纷度画旗.不知红烛下,照见彩毬飞.借势因期尅,巫山暮雨归."
"莫折红芳树,但知尽意看.狂风幸无意,那忍折教残."
"朝日城南路,旌旗照绿芜.使君何处去,桑下觅罗敷."
"事与年俱往,情将分共深.莫惊客鬓改,只是旧时心."
"暂别劳相送,佳期愿莫违.朱颜不须老,留取待郎归."
"拂匣收珠佩,回灯拭薄妆.莫嫌春夜短,匹似楚襄王."
"魂梦悠扬不奈何,夜来还在故人家.香蒙蜡烛时时暗,户映屏风故故斜.檀的慢调银字管,云鬟低缀折枝花.天明又作人间别,洞口春深道路赊."
"绣幌银屏杳霭间,若非魂梦到应难.窗前人静偏宜夜,户内春浓不识寒.蘸甲递觞织似玉,含词忍笑腻于檀.锦书若要知名字,满县花开不姓潘."
"南国佳人字玉儿,芙蓉双脸远山眉.仙郎有约长相忆,阿母无猜不得知.梦里行云还倏忽,暗中携手乍疑迟.因思别后闲窗下,织得回文几首诗."
"湘浦怀沙已不疑,京城赐第岂前期.鼓声到晚知坊远,山色来多与静宜.簪屦尚应怜故物,稻粱空自愧华池.新诗问我偏饶思,还念鹪鹩得一枝."
"惊蓬偶驻知多幸,断雁重联惬素期.当户小山如旧识,上墙幽藓最相宜.清风不去因栽竹,隙地无多也凿池.更喜良邻有嘉树,绿阴分得近南枝."
"下国兵方起,君家义独闻.若为轻世利,归去卧溪云.挂席冲岚翠,携筇破藓纹.离情似霜叶,江上正纷纷."
"尝闻黟县似桃源,况是优游冠玳筵.遗爱非遥应卧理,祖风犹在好寻仙.朝衣旧识薰香史,禄米初营种秫田.大抵宦游须自适,莫辞离别二三年."
"问君孤棹去何之,玉笥春风楚水西.山上断云分翠霭,林间晴雪入澄溪.琴心酒趣神相会,道士仙童手共携.他日时清更随计,莫如刘阮洞中迷."
"酌酒围炉久,愁襟默自增.长年逢岁暮,多病见兵兴.夜色开庭燎,寒威入砚冰.汤师无别念,吟坐一灯凝."
"潦倒含香客,凄凉赋𫛳人.未能全卷舌,终拟学垂纶.故友暌离久,音书问讯频.相思俱老大,又见一年新."
"之子有雄文,风标秀不群.低飞从墨绶,逸志在青云.柳色临流动,春光到县分.贤人多静理,未爽醉醺醺."
"梁王籍宠就东藩,还召邹枚坐兔园.今日好论天下事,昔年同受主人恩.石头城下春潮满,金柅亭边绿树繁.唯有音书慰离别,一杯相送别无言."
"烦君更上筑金台,世难民劳藉俊才.自有声名驰羽檄,不妨谈笑奉罇罍.元规楼迥清风满,匡俗仙春画障开.莫忘故人离别恨,海潮回处寄书来."
"我重朱夫子,依然见古人.成名无愧色,得禄及慈亲.莫叹官资屈,宁论活计贫.平生心气在,终在静边尘."
"酌此杯中物,茱萸满把秋.今朝将送别,他日是忘忧.世乱方多事,年加易得愁.政成频一醉,亦未减风流."
"闻君仙袂指洪涯,我忆情人别路赊.知有欢娱游楚泽,更无书札到京华.云间驿阁连江静,春满西山倚汉斜.此处相逢应见问,为言搔首望龙沙."
"茂宰隳官去,扁舟著彩衣.湓城春酒熟,匡阜野花稀.解缆垂杨绿,开帆宿鹭飞.一朝吾道泰,还逐落潮归."
"亡羊岐路愧司南,二纪穷通聚散三.老去何妨从笑傲,病来看欲懒朝参.离肠似线常忧断,世态如汤不可探.珍重加餐省思虑,时时斟酒压山岚."
"身遥上国三千里,名在朝中二十春.金印不须辞入幕,麻衣曾此叹迷津.卷舒由我真齐物,忧喜忘心即养神.世路风波自翻覆,虚舟无计得沉沦."
"我爱陶靖节,吏隠从弦歌.我爱费征君,高卧归九华.清风激颓波,来者何以加.我志两不遂,漂沦浩无涯.数奇时且乱,此图今愈赊.贤哉薛夫子,高举凌晨霞.安民即是道,投足皆为家.功名与权位,悠悠何用夸.携朋出远郊,酌酒藉平沙.云收远天静,江阔片帆斜.离怀与企羡,南望长咨嗟."
"右史罢朝归,之官句水湄.别我行千里,送君倾一巵.酒罢长叹息,此叹君应悲.乱中吾道薄,卿族旧人稀.胡为佩铜墨,去此白玉墀.吏事岂所堪,民病何可医.藏用清其心,此外慎勿为.县郭有佳境,千峰谿水西.云树杳回合,岩峦互蔽亏.弹琴坐其中,世事吾不知.时时寄书札,以慰长相思."
"茅许禀灵气,一家同上宾.仙山空有庙,举世更无人.独往诚违俗,浮名亦累真.当年各自勉,云洞镇长春."
"日入林初静,山空暑更寒.泉鸣细岩窦,鹤唳眇云端.拂榻安棋局,焚香戴道冠.望君殊不见,终夕凭栏干."
"南朝名士富仙才,追步东乡遂不回.丹井自深桐暗老,祠宫长在鹤频来.岩边桂树攀仍倚,洞口桃花落复开.惆怅霓裳太平事,一函真迹锁昭台."
"先生曾有洞天期,犹傍天坛摘紫芝.处世自能心混沌,全真谁见德支离.玉霄尘闭人长在,金鼎功成俗未知.他日飚轮谒茅许,愿同鸡犬去相随."
"绝境何人识,高亭万象含.凭轩临树杪,送目极天南.积霭生泉洞,归云锁石龛.丹霞披翠𪩘,白鸟带晴岚.仙去留虚室,龙归涨碧潭.幽岩君独爱,玄味我曾耽.世上愁何限,人间事久谙.终须脱羁鞅,来此会空谈."
"平生心事向玄关,一入仙乡似旧山.白鹤唳空晴眇眇,丹砂流涧暮潺潺.尝嗟多病嫌中药,拟问真经乞小还.满洞烟霞互陵乱,何峰台榭是萧闲."
"气为还元正,心由抱一灵.凝神归罔象,飞步入青冥.整服乘三素,旋纲蹑九星.琼章开后学,稽首奉真经."
"天帝黄金阙,真人紫锦书.霓裳纷蔽景,羽服迥临虚.白鹤能为使,班麟解驾车.灵符终愿借,转共世情疏."
"圣主过幽谷,虚皇在蕊宫.五千宗物母,七字秘神童.世人金壶远,人间玉籥空.唯余养身法,修此与天通."
"何处求玄解,人间有洞天.勤行皆是道,谪下尚为仙.蔽景乘朱凤,排虚驾紫烟.不嫌园吏傲,愿在玉宸前."
"三素霏霏远,盟威凛凛寒.火铃空灭没,星斗晓阑干.佩响流虚殿,炉烟在醮坛.萧寥不可极,骖驾上云端."
"瑶坛醮罢晚云开,羽客分飞俗士回.为报移文不须勒,未曾游处待重来."
"已开山馆待抽簪,更要岩泉欲洗心.常被松声迷细韵,急流花片落高岑.便疏浅濑穿莎径,始有清光映竹林.何日煎茶酝香酒,沙边同听暝猿吟."
"今宵星汉共晶光,应笑罗敷嫁侍郎.斗柄易倾离恨促,河流不尽后期长.静闻天籁疑鸣佩,醉折荷花想艳妆.谁见宣猷堂上宴,一篇清韵振金铛."
"微云疏雨淡新秋,晓梦依稀十二楼.故作别离应有以,拟延更漏共无由.那教人世长多恨,未必天仙不解愁.博望苑中残酒醒,香风佳气独迟留."
"成名郊外掩柴扉,树影蝉声共息机.积雨暗封青藓径,好风轻透白𦈌衣.嘉鱼始赋人争诵,荆玉频收国自肥.独坐公厅正烦暑,喜吟新咏见玄微."
"梓泽成新致,金丹有旧情.挂冠朝睡足,隠几暮江清.药圃分轻绿,松窗起细声.养高宁厌病,默坐对诸生."
"登高节物最堪怜,小岭疏林对槛前.轻吹断时云缥缈,夕阳明处水澄鲜.江城秋早催寒事,望苑朝稀足晏眠.庭有菊花罇有酒,若方陶令愧犹贤."
"海门山下一渔舟,中有高人未白头.已驾安车归故里,尚通闺籍在龙楼.泉声潄玉窗前落,江色和烟槛外流.今日君臣厚终始,不须辛苦画双牛."
"珍重还京使,殷勤话故人.别离长挂梦,宠禄不关身.趣向今成道,声华旧绝尘.莫嗟容鬓老,诗句逐时新."
"窗外虚明雪乍晴,簷前垂霤尽成冰.长廊瓦叠行行密,晚院风高寸寸增.玉指乍拈簪尚愧,金阶时坠磬难胜.晨餐堪醒曹参酒,自恨空肠病不能."
"名遂功成累复轻,鲈鱼因起旧乡情.履声初下金华省,帆影看离石首城.化剑津头寻故老,同亭会上问仙卿.冥鸿高举真难事,相送何须泪满缨."
"仙郎移病暑天过,却似冥鸿避罻罗.昼梦乍惊风动竹,夜吟时觉露霑莎.情亲稍喜贫居近,性懒犹嫌上直多.望苑恩深期勿药,青云岐路未蹉跎."
"往岁曾游弄水亭,齐峰浓翠暮轩横.哀猿出槛心虽喜,伤鸟闻弦势易惊.病后簪缨殊寡兴,老来泉石倍关情.今朝池口风波静,遥贺山前有颂声."
"蹇步还依列宿边,拱辰重认旧云天.自嗟多难飘零困,不似当年胆气全.鸡树晚花疏向日,龙池轻浪细含烟.从来不解为身计,一叶悠悠任大川."
"西掖官曹近,南溟道路遥.使星将渡汉,仙掌乍乘潮.柳映灵和折,梅依大庾飘.江帆风淅淅,山馆雨萧萧.陆贾真迂阔,终童久寂寥.送君何限意,把酒一长谣."
"时情世难消我道,薄宦流年厄此身.莫叹京华同寂寞,曾经兵革共漂沦.对山开户唯求静,贳酒留宾不道贫.善政空多尚淹屈,不知谁是解忧民."
"逐客凄凄重入京,旧愁新恨两难胜.云收楚塞千山雪,风结秦淮一尺冰.置醴筵空情岂尽,投湘文就思如凝.更残月落知孤坐,遥望船窗一点星."
"国有承祧重,人知秉哲尊.清风来望苑,遗烈在东藩.此日升缑岭,何因到寝门.天高不可问,烟霭共昏昏."
"夏启我君子,周储上帝宾.音容一飘忽,功业自纷纶.露泣承华月,风惊丽正尘.空余商岭客,行哭下宜春."
"出处成交让,经纶有大功.泪碑瓜步北,棠树蒜山东.百揆方时叙,重离遂不融.故臣偏感咽,曾是叹三穷."
"甲观光阴促,园陵天地长.箫笳咽无韵,宾御哭相将.盛烈传彝鼎,遗文被乐章.君臣知己分,零泪乱无行."
"彩仗清晨出,非同齿胄时.愁烟锁平甸,朔吹绕寒枝.楚客来何补,缑山去莫追.回瞻飞盖处,掩袂不胜悲."
"家世朱门贵,官资粉署优.今为百里长,应好五峰游.柳影连彭泽,湖光接庾楼.承明须再入,官满莫淹留."
"请以端谿润,酬君水玉明.方圆虽异器,功用信俱呈.自得山川秀,能分日月精.巾箱各珍重,所贵在交情."
"故人相别动相思,此地相逢岂素期.九子峰前闲未得,五谿桥上坐多时.甘泉从幸余知忝,宣室征还子未迟.且饮一杯消别恨,野花风起渐离披."
"远使程途未一分,离心常要醉醺醺.那堪彭泽门前立,黄菊萧疏不见君."
"我持使节经韶石,君作闲游过武夷.两地山光成独赏,隔年乡思暗相知.洪涯坛上长岑寂,孺子亭前自别离.珍重分岐一杯酒,强加餐饭数吟诗."
"殿影高低云掩映,松阴缭绕步徘徊.从今莫厌簪裾累,不是乘轺不得来."
"仙乡会应远,王事知何极.征传莫辞劳,玉峰聊一息.形骸已销散,心想都凝寂.真气自清虚,非关好松石.九仙皆积学,洞壑多遗迹.游子归去来,胡为但征役."
"桂籍知名有几人,翻飞相续上青云.解怜才子宁唯我,远作卑官尚见君.岭外独持严助节,宫中谁荐长卿文.新诗试为重高咏,朝汉台前不可闻."
"吊孙家虚座吊诸孤,张叟僧房见手书.二纪欢游今若此,满衣零泪欲何如.腰间金印从如斗,镜里霜华已满梳.珍重远公应笑我,尘心唯此未能除."
"吊怜君送我至南康,更忆梅花庾岭芳.多少仙山共游在,愿君百岁尚康强."
"吊岭外春过半,途中火又新.殷勤清远峡,留恋北归人."
"吊王事信靡盬,饮冰安足辞.胡为拥征传,乃至天南陲.天南非我乡,留滞忽逾时.还经羽人家,豁若云雾披.何以宽我怀,老庄有微辞.达士无不可,至人岂偏为.客愁勿复道,为君吟此诗."
"吊新安风景好,时令肃辕门.身贵心弥下,功多口不言.韬钤家法在,儒雅素风存.簪履陪游盛,乡闾俗化敦.临窗山色秀,绕郭水声喧.纤络文章丽,矜严道义尊.楼台秋月静,京庾晚云屯.晓吹传衙鼓,晴阳展信旛.一篇贻友好,千里倍心论.未见归骖动,空能役梦魂."
"琼瑶一族带花来,便𣃁苍苔手自栽.喜见唐昌旧颜色,为君判病酌金罍."
"仙驭期难改,坤仪道自光.閟宫新表德,沙麓旧膺祥.素帟尧门掩,凝笳毕陌长.东风惨陵树,无复见亲桑."
"永乐留虚位,长陵启夕扉.返虞严吉仗,复土掩空衣.功业投三母,光灵极四妃.唯应彤史在,不与露花晞."
"隠隠阊门路,烟云晓更愁.空瞻金辂出,非是濯龙游.德感人伦正,风行内职修.还随偶物化,同此畏轩丘."
"但是豪家重牡丹,争如丞相阁前看.凤楼日暖开偏早,鸡树阴浓谢更难.数朵已应迷国艳,一枝何幸上尘冠.不知更许凭栏否,烂漫春光未肯残."
"夜静群动息,翩翩一雁归.清音天际远,寒影月中微.何处云同宿,长空雪共飞.阳和常借便,免与素心违."
"苑里芳华早,皇家胜事多.弓声达春气,弈思养天和.暖酒红炉火,浮舟绿水波.雪晴农事起,击壤听赓歌."
"绿树成阴后,群芳稍歇时.谁将新濯锦,挂向最长枝.卷箔香先入,凭栏影任移.赏频嫌酒渴,吟苦怕霜髭.架迥笼云幄,庭虚展绣帷.有情萦舞袖,无力罥游丝.嫩蕊鶑偷采,柔条柳伴垂.荀池波自照,梁苑客尝窥.玉李寻皆谢,金桃亦暗衰.花中应独贵,庭下故开迟.委艳妆苔砌,分华借槿篱.低昂匀灼烁,浓淡叠参差.幸植王宫里,仍逢宰府知.芳心向谁许,醉态不能支.芍药天教避,玫瑰众共嗤.光明烘昼景,润腻裛轻𩅰.丽似期神女,珍如重卫姬.君王偏属咏,七子尽搜奇."
"暖吹入春园,新芽竞粲然.才教鹰嘴拆,未放雪花妍.荷杖青林下,携筐旭景前.孕灵资雨露,钟秀自山川.碾后香弥远,烹来色更鲜.名随土地贵,味逐水泉迁.力藉流黄暖,形模紫笋圆.正当钻柳火,遥想涌金泉.任道时新物,须依古法煎.轻瓯浮绿乳,孤灶散余烟.甘荠非予匹,宫槐让我先.竹孤空冉冉,荷弱谩田田.解渴消残酒,清神减夜眠.十浆何足馈,百榼尽堪捐.采撷唯忧晚,营求不计钱.任公因焙显,陆氏有经传.爱甚真成僻,尝多合得仙.亭台虚静处,风月艳阳天.自可临泉石,何妨杂管弦.东山似蒙顶,愿得从诸贤."
"繁阴连曙景,瑞雪洒芳辰.势密犹疑腊,风和始觉春.萦林开玉蕊,飘座裛香尘.欲识宸心悦,云谣慰兆人."
"欲使新正识有年,故飘轻絮伴春还.近看琼树笼银阙,远想瑶池带玉关.润逐𪎌麰铺绿野,暖随杯酒上朱颜.朝来花萼楼中宴,数曲赓歌雅颂间."
"簪组非无累,园林未是归.世喧长不到,何必故山薇."
"小舫行乘月,高斋卧看山.退公聊自足,争敢望长闲."
"跂石仍临水,披襟复挂冠.机心忘未得,棋局与鱼竿."
"暑天频雨亦频晴,帘外闲云重复轻.珍重一壶酬绝唱,向风遥想醉吟声."
"院静苍苔积,庭幽怪石欹.蝉声当槛急,虹影向簷垂.昼漏犹怜永,丛兰未觉衰.疏篁巢翡翠,折苇覆鸬鹚.对酒襟怀旷,围棋旨趣迟.景皆随所尚,物各遂其宜.道与时相会,才非民所羁.赋诗贻座客,秋事尔何悲."
"往年淦水驻行轩,引得清流似月圆.自有谿光还碧甃,不劳人力递金船.润滋苔藓欺茵席,声入杉松当管弦.珍重诗人频管领,莫教尘土咽潺潺."
"湖上一阳生,虚亭启高宴.枫林烟际出,白鸟波心见.主人忘贵达,座客容疵贱.独惭残照催,归宿明光殿."
"暂来城阙不从容,却佩银鱼隠玉峰.双涧水边欹醉石,九仙台下听风松.题诗翠壁称逋客,采药春畦狎老农.野鹤乘轩云出岫,不知何日再相逢."
"多病怯烦暑,短才忧近职.跂足北窗风,遥怀浩无极.故人易成别,诗句空相忆.尺素寄天涯,淦江秋水色."
"天上轩星正,云开湛露垂.礼容过渭水,宴喜胜瑶池.彩雾笼花烛,升龙肃羽仪.君臣欢乐日,文物盛明时.帘卷银河转,香凝玉漏迟.华封倾祝意,觞酒与声诗."
"时平物茂岁功成,重翟排云到玉京.四海未知春色至,今宵先入九重城."
"银烛金炉禁漏移,月轮初照万年枝.造舟已似文王事,卜世应同八百期."
"汉主承干帝道光,天家花烛宴昭阳.六衣盛礼如金屋,彩笔分题似柏梁."
"劲节生宫苑,虚心奉豫游.自然名价重,不羡渭川侯."
"细韵风中远,寒青雪后浓.繁阴堪避雨,效用待东封."
"碧草垂低岸,东风起细波.横汾从游宴,何谢到天河."
"昨朝才解冻,今日又开花.帝力无人识,谁知玩物华."
"细丽披金彩,氛氲散远馨.泛杯频奉赐,缘解制颓龄."
"金马词臣赋小诗,梨园弟子唱新词.君恩还似东风意,先入灵和蜀柳枝."
"百草千花共待春,绿杨颜色最惊人.天边雨露年年在,上苑芳华岁岁新."
"长爱龙池二月时,毵毵金线弄春姿.假饶叶落枝空后,更有梨园笛里吹."
"绿水成文柳带摇,东风初到不鸣条.龙舟欲过偏留恋,万缕轻丝拂御桥."
"百尺长条婉曲尘,诗题不尽画难真.凭君折向人间种,还似君恩处处春."
"风暖云开晚照明,翠条深映凤皇城.人间欲识灵和态,听取新词玉管声."
"醉折垂杨唱柳枝,金城三月走金羁.年年为爱新条好,不觉苍华也似丝."
"新春花柳竞芳姿,偏爱垂杨拂地枝.天子徧教词客赋,宫中要唱洞箫词."
"凝碧池头蘸翠涟,凤皇楼畔簇晴烟.新词欲咏知难咏,说与双成入管弦."
"侍从甘泉与未央,移舟偏要近垂杨.樱桃未绽梅先老,折得柔条百尺长."
"谢傅功成德望全,鸾台初下正萧然.抟风乍息三千里,感旧重怀四十年.西掖新官同贾马,南朝兴运似开天.文辞职业分工拙,流辈班资让后先.每愧陋容劳刻画,长惭顽石费雕镌.晨趋纶掖吟春永,夕会精庐待月圆.立马有时同草诏,联镳几处共成篇.闲歌柳叶翻新曲,醉咏桃花促绮筵.少壮况逢时世好,经过宁虑岁华迁.云龙得路须腾跃,社栎非材合弃捐.再谒湘江犹是幸,两还宣室竟何缘.已知瑕玷劳磨莹,又得官司重接连.听漏分宵趋建礼,从游同召赴甘泉.云开阊阖分台殿,风过华林度管弦.行止不离宫仗影,衣裾尝惹御炉烟.师资稷契论中礼,依止山公典小铨.多谢天波垂赤管,敢教晨景过华砖.翾飞附骥方经远,巨楫垂风遂济川.玉烛调时钧轴正,台阶平处德星悬.岩廊礼绝威容肃,布素情深友好偏.长拟营巢安大厦,忽经操钺领中权.吴门日丽龙衔节,京口沙晴鹢画船.盖代名高方赫赫,恋恩心切更干干.袁安辞气忠仍恳,吴汉精诚直且专.却许丘明师纪传,更容疏广奉周旋.朱门自得施行马,厚禄何妨食万钱.密疏尚应劳献替,清谈唯见论空玄.东山妓乐供闲步,北牖风凉足晏眠.玄武湖边林隠见,五城桥下棹洄沿.曾移苑树开红药,新凿家池种白莲.不遣前驺妨野逸,别寻逋客互招延.棋枰寂静陈虚阁,诗笔沉吟劈彩牋.往事偶来春梦里,闲愁因动落花前.青云旧侣嗟谁在,白首亲情倍见怜.尽日凝思殊怅望,一章追叙信精研.韶颜莫与年争竞,世虑须凭道节宣.幸喜书生为将相,定由阴德致神仙.羊公剩有登临兴,尚子都无嫁娶牵.退象天山镇浮竞,起为霖雨润原田.从容自保君臣契,何必扁舟始是贤."
"西院春归道思深,披衣闲听暝猿吟.铺陈政事留黄阁,偃息神机在素琴.玉柄暂时疏末座,瑶华频复惠清音.开晴便作东山约,共赏烟霞放旷心."
"秋暮天高稻穟成,落星山上会诸宾.黄花泛酒依流俗,白发满头思古人.岩影晚看云出岫,湖光遥见客垂纶.风烟不改年长度,终待林泉老此身."
"重阳高会古平台,吟徧秋光始下来.黄菊后期香未减,新诗捧得眼还开.每因佳节知身老,却忆前欢似梦回.且喜清时屡行乐,是非名利尽悠哉."
"禁里秋光似水清,林烟池影共离情.暂移黄阁只三载,却望紫垣都数程.满座清风天子送,随车甘雨郡人迎.绮霞阁上诗题在,从此还应有颂声."
"忆共庭兰倚砌栽,柔条轻吹独依隈.自知佳节终堪赏,为惜流光未忍开.采撷也须盈掌握,馨香还解满罇罍.今朝旬假犹无事,更好登临泛一杯."
"闻君竹马戏毗陵,谁道观风自六卿.今日声明光旧物,共看旌旆拥书生.斩蛟桥下谿烟碧,射虎亭边草路清.应念筵中倍离恨,老来偏重十年兄."
"曾持使节驻毗陵,长与州人有旧情.为向驿桥风月道,舍人髭鬓白千茎."
"今夜银河万里秋,人言织女嫁牵牛.珮声寥亮和金奏,烛影荧煌映玉钩.座客亦从天子赐,更筹须为主人留.世间盛事君知否,朝下鸾台夕凤楼."
"江海分飞二十春,重论前事不堪闻.主忧臣辱谁非我,曲突徙薪唯有君.金紫满身皆外物,雪霜垂领便离群.鹤归华表望不尽,玉笥山头多白云."
"落日照平流,晴空万里秋.轻明动枫叶,点的乱沙鸥.罾网鱼梁静,籉簦稻穗收.不教行乐倦,冉冉下城楼."
"石渠东观两优贤,明主知臣岂偶然.鹓鹭分行皆接武,金兰同好共忘年.怀恩未遂林泉约,窃位空惭组绶悬.多少深情知不尽,好音相慰强成篇."
"东观婆娑树,曾怜甲坼时.繁英共攀折,芳岁几推移.往事皆陈迹,清香亦暗衰.相看宜自喜,双鬓合垂丝."
"禁省繁华地,含芳自一时.雪英开复落,红药植还移.静想分今昔,频吟叹盛衰.多情共如此,争免鬓成丝."
"旧眷终无替,流光自足悲.攀条感花萼,和曲许埙箎.前会成春梦,何人更己知.缘情聊借喻,争敢道言诗."
"潮沟横趣北山阿,一月三游未是多.老去交亲难暂舍,闲中滋味更无过.谿桥树映行人渡,村径风飘牧竖歌.孤櫂乱流偏有兴,满川晴日弄微波."
"寺门山水际,清浅照孱颜.客櫂晚维岸,僧房犹掩关.日华穿竹静,云影过阶闲.箕踞一长啸,忘怀物我间."
"谿路向还背,前山高复重.纷披红叶树,间鬭白云峰.尽日慵移櫂,何年醉倚松.自知闲未得,不敢笑周颙."
"万物庆西成,茱萸独擅名.房排红结小,香透夹衣轻.宿露霑犹重,朝阳照更明.长和菊花酒,高宴奉西清."
"台畔西风御果新,芳香精彩丽萧辰.柔条细叶妆治好,紫蔕红芳点缀匀.几朵得陪天上宴,千株长作洞中春.今朝圣藻偏流咏,黄菊无由更敢邻."
"明光殿里夜迢迢,多病逢秋自寂寥.蜡炬乍传丹凤诏,御题初认白云谣.今宵幸识衢罇味,明日知停入合朝.为感君恩判一醉,不烦辛苦解金貂."
"素艳拥行舟,清香覆碧流.远烟分的的,轻浪泛悠悠.雨歇平湖满,风凉运渎秋.今朝流咏处,即是白苹洲."
"梁王旧馆枕潮沟,共引垂藤系小舟.树倚荒台风淅淅,草埋欹石雨修修.门前不见邹枚醉,池上时闻雁鹜愁.节士逢秋多感激,不须频向此中游."
"古来贤达士,驰骛唯群书.非礼誓弗习,违道无与居.儒家苦迂阔,遂将世情疏.吾友嗣世德,古风蔼有余.幸遇汉文皇,握兰佩金鱼.俯视长沙赋,凄凄将焉如."
"昔从岐阳狩,簪缨满翠微.十年劳我梦,今日送师归.曳尾龟应乐,乘轩鹤谩肥.含情题小篆,将去挂岩扉."
"宪署游从阻,平台道路赊.喜君驰后乘,于此会仙槎.缓酌迟飞盖,微吟望绮霞.相迎在春渚,暂别莫咨嗟."
"九月三十日,独行梁宋道.河流激似飞,林叶翻如扫.程遥苦昼短,野迥知寒早.还家亦不闲,要且还家了."
"今夕拜新月,沉沉禁署中.玉绳疏间彩,金掌静无风.节换知身老,时平见岁功.吟看北墀暝,兰烬坠微红."
"王门嘉礼万人观,况是新承置醴欢.花烛喧阗丞相府,星辰摇动远游冠.歌声暂阕闻宫漏,云影初开见露盘.帝里佳期频赋颂,长留故事在金銮."
"刻烛知无取,争先素未精.本图忘物我,何必计输赢.赌墅终规利,焚囊亦近名.不如相视笑,高咏两三声."
"今朝湖上送春归,万顷澄波照白髭.笑折残花劝君酒,金丹成熟是何时."
"绣衣乘驿急如星,山水何妨寄野情.肯向九仙台下歇,闲听孟叟醉吟声."
"南朝藩阃地,八友旧招寻.事往山光在,春晴草色深.曲池鱼自乐,丛桂鸟频吟.今日中兴运,犹怀翰墨林."
"禅灵桥畔落残花,桥上离情对日斜.顾我乘轩惭组绶,羡师飞锡指烟霞.楼中西岭真君宅,门外南州处士家.莫道空谈便无事,碧云诗思更无涯."
"风满潮沟木叶飞,水边行客驻骖騑.三朝恩泽冯唐老,万里乡关贺监归.世路穷通前事远,半生谈笑此心违.离歌不识高堂庆,特地令人泪满衣."
"清商一曲远人行,桃叶津头月正明.此是开元太平曲,莫教偏作别离声."
"白鹭洲边江路斜,轻鸥接翼满平沙.吾徒来送远行客,停舟为尔长叹息.酒旗渔艇两无猜,月影芦花镇相得.离筵一曲怨复清,满座销魂鸟不惊.人生不及水禽乐,安用虚名上麟阁.同心携手今如此,金鼎丹砂何寂寞.天涯后会眇难期,从此又应添白髭.愿君不忘分飞处,长保翩翩洁白姿."
"丰登盈尺瑞,物象九门深.璧照环丹砌,梅花满上林.茶香偏自得,酒力讵难禁.别有寒郊外,银河映玉岑."
"上闲精习渥洼骢,玉镂花鞍锦覆騣.金埒无尘初裛露,朱旗向日自生风.雷传画鼓偏增气,星度飞毬欲映空.共道宸游因习武,凯歌犹似奏平戎."
"彩仗映花鞯,春庭散曙烟.毬飞皆应手,马骏不须鞭.仙乐飘云外,祥风近日边.筹多不虚发,制胜在机先."
"祁祁甘雨正当春,草树精神一倍新.匀洒农郊偏长麦,缓飘花槛不惊人.密随宫仗环青辂,普逐皇恩下紫宸.霁后楼台更堪望,满园桃李间松筠."
"吹律政知宽,迎长物倍安.初阳殊胜腊,积雪更添寒.庭实罗千品,珍符荐百般.群臣同偶圣,不叹夜漫漫."
"朝阳散宿烟,登望思悠然.簷影晴偏暖,云容晚更鲜.共欢时景好,不惜岁华迁.旋试娇骢步,新调宝瑟弦.宫花红照耀,御水碧潺湲.歌吹清连夜,辎𫐌丽满川.依林张幄幕,夹道建秋千.仙乐来天上,祥光起日边.游丝轻冉冉,芳草绿芊芊.圣制如春色,周流遍八埏."
"运历三元正,升平太古同.五侯皆辑瑞,四海尽占风.圣政干行内,群生寿域中.撞钟元会罢,晃朗日升东."
"正仗临轩万国来,汉仪周礼尽堪咍.光浮云盖青龙转,香透椒花白兽开.庆赐应时均亿兆,卜年从此数京垓.群臣共感文明运,况是天言诫懋哉."
"幔亭高敞九门前,银箭迟迟夜漏迁.明月静添华烛影,和风时度御炉烟.朱轮绣毂车声接,玉勒金羁马首骈.一曲云谣飞圣藻,万方歌咏仰尧天."
"春晴纤霭映斜阳,羃羃偏能覆水乡.浓似庆云同馥郁,薄如轻素自飞扬.堤横新柳真成画,楼对遥山正好望.谁见朝元香案上,龙旗交影共腾骧."
"浴殿晨开气象新,虚亭金井辘轳鸣.阴成杨柳千丝密,凉入襟怀一扇轻.寒水乍沉朱李熟,薰绡长有好风生.高楼更称频临望,台笠行歌麦陇青."
"绿树阴阴惬豫游,早蝉清韵远还收.唤回昼梦和宫漏,引起微凉助麦秋.禁柳烟中飞乍觉,御沟声里听偏幽.群生遂性宸章悦,从此人间不识愁."
"物茂时平日正长,翠华停驭睠方塘.文竿乍拂圆荷动,頳尾时翻素荇香.睿赏只应从暇豫,圣恩宁肯间沉翔.吞舟自是贪芳饵,犹笑成汤一面张."
"长松修干列承明,虎盼龙盘气貌灵.风度乍闻琴曲调,巢高初见鹤仪形.枝笼陛戟寒生槛,叶带𬬻烟翠满庭.涧底山头各生殖,托根争似在青冥."
"齐纨新裂月轮全,蝉雀分明彩翠鲜.救暍自符仁主意,扬风须假手中扇.暂遮楼日霞光透,半掩歌唇宝靥圆.一曲睿调精比兴,好将金石奉雕镌."
"制法精微自帝尧,势如天阵布周遭.沉思迥觉忘千虑,妙诀终须附六韬.急劫未分香印匝,一枰初满月华高.御词仍许群臣和,愁杀山中玉兔毫."
"常嫌群艺用心麤,不及棋枰出万途.妙似孙吴论上策,深如夔益赞訏谟.静陈玉槛连琴榻,密映珠帘对酒壶.圣智纵横归掌握,一先终不费多图."
"群生遂性得天真,阳景无私发秀匀.尧历永从新律正,皇恩散作万方春.华林日丽红苞拆,太液冰消绿浪新.天意分明启昌运,岱宗即看报群神."
"上林春暮紫英开,组绣成帷荫玉阶.艳逐晨光随步武,香和轻翠透襟怀.生成泽广时芳茂,鱼水情通乐韵谐.禁篽年年陪睿赏,何时梁甫奉燔柴."
"衰薄喜多幸,退公谁与闲.高人乘兴去,相望两程间.卷箔有微雪,登楼无远山.清谈胜题赠,何日杖藜还."
"尼父恓惶地,离情向此偏.家贫聊复尔,道在肯徒然.诗景明松雪,乡山隔水烟.三年须赴召,莫恋瓮头眠."
"杨柳依依水岸斜,鹢舟东去思无涯.坐临棋局延明月,行采题诗对落花.虚白亭中多宴赏,钱塘湖上剩烟霞.风光到处宜携酒,况有余杭阿姥家."
"士生秉道义,公论重才名.美哉双白璧,高价等连城.昔在南国时,折桂尝抗衡.今为北朝客,通籍齐振缨.连镳适炎徼,并命典州兵.地远乃寄重,无为惮遐征.俗杂则财难,当在通其情.投香与还珠,前哲有遗声.君看奏谏者,接武趋承明.掺袂赠斯言,斯言勿见轻."
"别离情绪两难任,消遣唯应有醉吟.冉冉光阴玄鬓改,勤勤书札旧情深.凉宵梦寐清淮月,永日徘徊玉树阴.野鹤乘轩无所用,角巾何日返中林."
"朝退闲斋落叶天,道心真气本仙源.帘前风月澄秋景,门外轮蹄任世喧.棋罢早寒生北户,酒醒黄菊满西园.时人自有思齐者,践迹观形不在言."
"早年南国日追随,冠剑晶荧佩陆离.匪石心诚徒自许,浮云踪迹信难知.官闲从饮扶头酒,地僻谁同敌手棋.门馆旧恩今更重,高斋遥枉谢公诗."
"年少支离奈命何,悲秋怀旧苦吟多.龙泉有气终难掩,荆玉无瑕岂惮磨.会偶良工收杞梓,莫将闲梦挂烟萝.他年得路抟风去,肯念今朝煦沫么."
"孤云野鹤任天真,乘兴游梁又适秦.兴去却归南国去,黄山何谢武陵春."
"开筵别有邻居兴,卜夜应怜禁漏长.旧友不期争命驾,新姬凭宠剩传觞.香烟结雾笼金鸭,烛焰成花照杏梁.京邑衣冠多胜赏,鲈鱼争敢道思乡."
"老大离群一倍愁,谿山风物且淹留.酝成春酒谁斟酌,抄得新书自校雠.莫似牧之矜旷达,须教子重让风流.恩门旧分知难忘,题取新诗上郡楼."
"适去庄生邑,还临孔父乡.仍闻旧隠处,近在武夷傍.道气年长度,儒风日以光.何时看解组,归去事仙方."
"御宴宵陈敞百层,君恩芳景两难胜.风传天上九成乐,月映楼前万树灯.醉捧玉觞疑梦寐,静临丹槛似飞腾.因观谢守窗中咏,自愧瀛洲是滥登."
"轧轧朱轮道路长,虎丘山下剩春光.军城旧是吴王国,郡守曾为谏署郎.祖席咏歌金玉振,下车条教蕙兰香.青云旧是高飞处,三载徘徊亦未妨."
"蒙蒙膏雨远空迷,点滴圆纹水绕堤.柳带喜如和醉舞,花房愁似宿妆啼.烟笼麦陇连天阔,云映渔舟掠岸低.廉使解分天子念,一篇骚雅慰蒸黎."
"龙门一上嫌轻进,关塞西游自爱山.缑岭春归林影密,津桥人静水声闲.如今正得幽寻兴,佗日青云不易还."
"精金百炼始知难,何似仙枝两度攀.名逐凤书归故里,身从鸟道入巴山.诏宣远俗皇恩厚,惠洽齐民利刃闲.珍重加餐顺风土,归来高步七人班."
"故国干戈后,怜君得意归.绮霞横郡阁,犀烛照渔矶.天迥青山远,江平白鸟飞.此行同衣锦,况是老莱衣."
"共叹昆冈火,谁知玉自分.寂寥人境外,萧索数峰云.真箓终年秘,空歌偶得闻.应怜霸陵上,衰病故将军."
"所向皆为道,遐征岂足辞.中华垂尽处,别路正秋时.高阁兰台笔,闲吟板屋诗.良工无弃物,珍重岁寒姿."
"旷望丛台路,飘飖楚塞人.琴堂无故旧,何计免霑巾."
"北阜与西山,前期梦寐间.羡师乘兴去,应拟此生闲.乔木人谁在,鲈鱼我未还.归心寄秋水,东去日潺潺."
"征袍结束从宸游,边上尘清见戍楼.柏殿赋诗知是幸,茂陵多病自堪愁.清漳幽咽长流恨,铜雀荒凉几换秋.深羡高眠全道气,姓名应已在丹丘."
"戎服非吾事,华缨寄此身.谬为金马客,本是钓乡人.引领梁园雪,扬鞭辇路尘.知师亦多病,拥褐侍阳春."
"处处良工事笔锋,宣毫自昔最称雄.因思南国巾箱学,愿入兰台掌握中.委质幸归雕玉匣,操词曾侍兔园公.一篇丽藻真闲暇,共仰才多道不穷."
"百岁犹强健,知君即地仙.孤飞下华表,太息问桑田.故吏今谁在,高名昔共传.伊余亦遗老,相送一潸然."
"叹息曾游处,江边故郡城.青襟空皓首,往事似前生.绿绶君重绾,华簪我尚荣.年衰俱近道,莫话别离情."
"闻子东征效远官,行行春色黯离魂.中途辍棹寻吴苑,西向登楼望海门.𫛳舍曾嗟经岁谪,灵光空念岿然存.陵迁谷变今如此,为我停骖尽酒罇."
"之子敷王泽,迢迢蜀栈东.颁条有余刃,对酒与谁同.身占贤良籍,家传道德风.远民思静理,即此是阴功."
"黄绶系未稳,桂枝香尚新.琴堂宁久次,谏署正求人.皎皎凉秋月,飘飘清路尘.元常有遗翰,求作箧中珍."
"故乡禾黍世亲稀,中表相寻只有师.惆怅离怀向何许,鄱阳湖上叶飞时."
"景陵山水旧知名,珍重诗人建隼行.未免簿书劳利刃,省贪烟月纵高情.扬雄阁下诸生送,陆羽门前百吏迎.圣代群贤皆得路,三年倾首望鹏程."
"身服竺干教,心为邹鲁儒.观风游稷下,访古入中都.短景程途远,寒原店舍孤.东州多俊造,能赏碧云无."
"云水李道士,曾为中贵人.绮纨终不恋,松鹤自相亲.云气苍梧晚,芳华紫盖春.匏瓜老犹系,惆怅望行尘."
"多才适世用,学者不遑处.新词八咏楼,更泛涔阳浦.行当应列宿,且复施甘雨.高斋闲坐时,清谈孰为伍."
"一杯寒食酒,珍重送君行.花影黎阳渡,春风浚水声.泛舟无废事,骋骥有修程.应用方无暇,何须怆别情."
"仪甫秉忠信,神明自来舍.绛灌虽不容,蛮貊皆从化.荣名任纷纠,道性常闲暇.传语当途人,无为劳叹咤."
"乘兴西游谁与同,一囊诗藁一枝筇.厌栖庐岳莲花社,却访南山紫阁峰.怀古有时应怅望,寻幽何处不从容.关中风物常牵梦,老卧闲曹转放慵."
"旧国荒凉成黍稷,故交危脆似琉璃.高人独喜汤师在,手把新文数道碑."
"满卷文章为世重,出尘心迹少人同.腾腾自得修真理,不管浮生觉梦中."
"文似春华铺晓陌,思如泉涌注长江.诗情道性知无梦,频见残灯照曙窗."
"已洁心源超世表,却缘诗句有时名.初闻行业如耆宿,及见容颜是后生."
"只有闲情搜景物,不将客鬓惜流光.京华才子多文会,众许清词每擅场."
"惠远禅师名素重,维摩居士室皆空.群公竞有诗相赠,组绣珠玑满袖中."
"南朝人物古犹今,只恐前身是道林.处处经行常自适,不妨谭笑不妨吟."
"往往冥搜宵不寐,时时任性昼仍眠.高情丽句谁偏重,圣代词臣李谪仙."
"霜髯病叟掩闲扃,禅客相寻有故情.每忆江南初识面,至今犹得爱才名."
"京洛多权豪,游服相追随.青牛中甸车,白马连环羁.珩珮竞照耀,绅组旧参差.驺鸣行人驻,倏若流风驰.名园不问主,下辇辄失嬉.秦官锡雕盘,光禄假羽巵.侏儒善为优,邯郸有名姬.坐客应余论,顾眄成恩私.卤簿留国门,谁何不敢讥.归来卧华堂,琐窗承文楣.武夫莹庭阶,璧珰攒荣题.列烛正晶荧,喷香常逶迤.明朝入君门,密侍白玉墀.开言迎合旨,群公默无为.乍请考工地,亦拜床下儿.吹嘘枯稊生,指顾千钧移.回瞻狥名士,獧介尔何施.朱云折槛去,梅福弃官归.寂寞扬子云,口吃不能辞.著书述圣道,徒许俗人嗤.汉室已久坏,往事垂于兹.眇然千载下,慷慨有余悲."
"常怜客子倦征岐,谁似曾郎得意归.厅琐石渠封简册,手持仙桂拜庭闱.舟横剑浦凌清濑,马过猿岩点翠微.却笑辽东千岁鹤,下来空叹昔人非."
"忆在同安郡,谁知是胜游.仙山常独往,骚客自忘忧.暂别经多难,劳生已白头.羡君驱蒨旆,兼得漱清流.民俗常如古,风光最称秋.短歌聊抒意,为我谢沙鸥."
"圣朝无事九卿闲,蔼蔼东门彩服还.旧日高名齐汲郑,今朝至行似曾颜.更怜霜髩垂玄发,犹恨深居远旧山.老鹤乘轩真自愧,徘徊空在稻粱间."
"起部纡两绶,恢恢刃有余.既为侍中郎,又复专城居.无久恋铃阁,早应还直庐.浚川春水满,珍重寄双鱼."
"皖伯台前绿树春,吴塘初下碧溪分.旧游风景长牵梦,遥羡高斋望白云."
"幕府清资新雨露,高阳旧第久尘埃.百年遗老知谁在,应喜辽东鹤下来."
"一别高人世事多,归山歧路转蹉跎.定知上药延衰齿,每忆玄谈养太和.任道人生如梦寐,也从时态起风波.锦囊真箓遥相许,只待飙轮更一过."
"筵上诗题共笔床,罇前酒兴话高阳.心清自觉官曹简,院静先知节候凉.南国少年推贵重,东堂前辈让贤良.好看双凤追飞处,胡粉新涂紫界墙."
"忆在庐山始识君,当时惟拟共眠云.那知身计关前定,却向人间逐世纷.紫阁峰前欣独往,银台门里叹离群.青囊旧有登真诀,莫遣闲人取次闻."
"岩廊旧德汉储师,富贵优游自古稀.四序不能违代谢,九原谁可与同归.精神恍惚骑龙尾,功业纷纶在虎闱.惆怅鸣珂洛阳道,素车丹旐奉灵衣."
"风流安石在东山,曾许从容妓乐间.倾盖算来能几日,逝川东去不知还.北邙原上寒云结,郑国门前晓月弯.祖奠欲收宾御散,满衣零泪掩衰颜."
"故里夫差国,高名惠远师.君恩从野逸,归棹逐凌澌.旧访虽无念,牵怀亦有诗.因行过秦望,为致李斯碑."
"尘机息尽一真僧,唯有林泉舍未能.莲社故人今暂别,稽山旧隠与谁登.时清岂觉前游改,道胜宁辞白发增.遥羡高斋吟望处,孤云野鹤是亲朋."
"朱山松桂翠连云,中有清虚小隠居.密养丹砂存正气,静披琼蕴诵真文.埙箎金石心常在,圭组烟霞路自分.凭仗乡人传尺素,山前惊起白羊群."
"春晚缑山路,华光满翠微.怜君持郄桂,归去著莱衣.故国几人在,浮生万事非.唯当拭病眼,看子九霄飞."
"乡国悲前事,风光属后生.名从天上得,身入故都行.草色初裁绶,鹏飞不算程.自怜枯朽思,相送剩含情."
"世胄今为旅,多才懒自营.坦怀君子道,惜别故人情.归棹春潮满,郊居海月明.雄文不轻售,须待最高名."
"庭闱劳梦想,孤棹度江关.骏马犹论价,荆蓝且抱还.晚花萦彩服,疏雨映家山.频见春官说,明年待铸颜."
"淦水神仙宅,仙山夹县楼.吾孙好诗句,归咏故乡秋.紫竹遮书幌,红蕉拂钓舟.东堂有平路,莫谒外诸侯."
"珍重江南沈炼师,未曾相识久相思.已全真气能从俗,不坠家风善赋诗.玉笥共游知早晚,金貂回顾觉喧卑.多惭书札遥相问,更望刀圭换白髭."
"秘监疏朝谒,门前长绿苔.未愁玄鬓改,且喜素秋来.独坐翻棋势,闲行绕药栽.凉风入书幌,时动水沉灰."
"闲静无凡客,开罇共醉醒.琴弹碧玉调,书展太玄经.酒熟看黄菊,诗成写素屏.晚来萧洒甚,山鸟下中庭."
"李白高吟处,师归掩竹关.道心明月静,诗思碧云闲.绿树寒凌雪,飞泉响遍山.自惭丘壑志,皓首不知还."
"昔闻武夷士,皆是帝曾孙.李君即其人,命舛道常存.爱子已折桂,华组耀闺门.吾身可拂衣,彩服归丘园.捧觞庆北堂,其乐不可言.清溪环幽居,远岫横前轩.弹琴咏招隠,芳意飘若兰.老夫无此分,何必矜弹冠."
"名位虽卑道自光,讼庭无事俗平康.帘间尚觉琴床暖,院静偏闻酒瓮香.养性已知无病染,持廉唯恐有名彰.主人莫讶暌违远,千仞由来有凤翔."
"百里临民自可怜,青云何必藉阶缘.家贫聊欲资三径,政简无非草太玄.处众忘怀均物我,程才不器任方员.江湖相望真堪喜,聚散悲欢尽偶然."
"圣主欲东封,怜君四护戎.乡心经霸岸,诗思省豳风.旧业今成旅,朱颜已变翁.忘怀一杯酒,闲夜与谁同."
"南国求良牧,中朝辍谏官.君恩偏念远,臣节岂辞难.骑影过梅岭,溪声上赣滩.曲江宜访古,韶石好凭栏.诗景缘情远,民心逐政宽.衰翁寻旧分,为致葛洪丹."
"杖策辞清浴,驱车向梓潼.栖鸾才乍展,叱驭气方雄.暂割趋庭恋,将伸纠郡功.诗清冲密雪,别酒愬寒风.山水秦关外,烟花锦里东.府公名素重,语掾道仍同.坐啸新知洽,随行旧分通.当令从此去,不复数文翁."
"雪英飘洒绕虚廊,晓景沉沉朔吹狂.银阙晶荧标帝里,桂华纷糅认仙乡.少年风味新吟动,老叟襟怀万事忘.自倒空罇酬绝唱,书帏聊得泛寒光."
"谢客乘轺去,清和景物初.淮流宜映月,濠上好观鱼.吏事应微挠,吟情自有余.偏州莫留滞,东观待繙书."
"衰朽经烦暑,慵将病共侵.北窗时企足,东望一披襟.秘监清罇满,平台绿树深.年来书信少,何以慰离心."
"子实东南美,来参第一流.从容持片玉,谈笑运前筹.赣石连云秀,廉泉带月秋.可怜行乐地,况从板舆游."
"望苑回先马,山城驻使车.涂中值归雁,频寄北来书."
"吴歌楚舞玉诗新,华灯兰焰动鱼鳞.台前共道明如昼,醉里唯愁夜向晨."
"绮席金炉香正燃,铜壶银箭漏初传.天回星月迷灯烛,风过楼台度管弦."
"双阙重闉夜不关,金车宝马晓应还.亭亭明月临瑶席,灼灼华灯照玉颜."
"火树灯山高入云,红筵翠幄自成春.游女有时还解佩,青楼何处不留人."
"帝京风景不曾秋,万户千门夜更游.玓瓅银鞍连绣毂,晶荧珠网挂琼钩."
"夜未央,明月光.荧煌九华烛,交影照歌梁."
"敞丽谯,披绮寮.歌声和夜漏,火树似花朝."
"星汉斜,乐无涯.明月千门雪,银灯万树花."
"抚云璈,吹玉箫.艳舞回罗袂,香风闪步摇."
"日照花,七香车.歌舞平阳第,经过赵李家."
"角黍菖蒲酒,年年旧俗谙.采衣君自乐,白发我何堪.静味瑶华句,闲思玉柄谭.报之长命缕,祝庆在图南."
"尝忆漱甘醴,洪涯药臼旁.今来眇如梦,此景未曾忘.圭组老无味,林泉路更长.羡师从此去,当暑扣云房."
"右蜀分忧辍近臣,翩翩旄节下青冥.单车唯载支机石,夙驾长先使者星.已有清风驰栈道,犹酣别酒过长亭.佗年报政征黄入,留取文翁旧典刑."
"性僻时难偶,神清寿有余.曾施卓鲁政,旧讲老庄书.贱更襟怀旷,贫犹世利疏.圣君将就见,慎无买山居."
"每忆曾游处,东林惠远房.老来情更重,师去兴何长.涧曲泉声咽,松深露气香.题诗寄楚老,惆怅不成章."
"莫笑皤然一病翁,百年交分两家同.今朝倒屣迎王粲,旧日清谈赏阿戎.玉垒无辞轺传送,金闺初喜姓名通.青城山下逢仙客,为说心丹未辍功."
"怜君尽室泛安流,职重官新未白头.楚老欢迎归旧里,春风留恋过扬州.逢时肯更嗟庭树,属咏还应上郡楼.宗党故人乡外少,勤勤书札缓离愁."
"之官别是荣,诏许侍亲行.温凊自为乐,烟波不算程.山留丹灶室,俗有故乡情.无使千年后,空传曲令名."
"上天本爱民,治乱当有时.伤嗟江表人,三灾迭扰之.如何遭盛明,不能免流离.王泽限遐远,孰云天听卑.贤哉廖夫子,尽忠不顾私.朝闻青蒲奏,暮见轺车驰.愚闻奉使者,受命不受辞.但使民瘼瘳,无忧国赋亏.贞观笑割股,文侯谕治皮.学古平生事,行行当在兹.赠言聊执手,愿子副心期."
"太守驱征旆,翩翩西过关.冰容先腊至,膏雨逐春还.绿树游沙苑,高楼看华山.从来京辅地,出入尽崇班."
"朔风飞雪徧遥天,为瑞偏宜在腊前.有客棹舟将命友,何人高卧共称贤.瑶花散乱纷临席,玉树晶荧烂满川.闲想冰容比君子,始知姑射有神仙."
"尝忆洪崖涧,穿云路万寻.曾经照玄鬓,未得卸朝簪.老去驰庄蝶,年来有越吟.羡师从此去,旧隠翠微深."
"古县横江北,弦歌似武城.善辞金马召,欣著彩衣行.旧感河山色,离愁浚水声.外门庐井在,相送几重情."
"闻道驱征旆,行行至汉阳.初程微雨霁,满路落花香.远宦心常适,青云去未妨.惟余亲戚分,惆怅上河梁."
"举世重文雅,夫君更质真.曾嗟混鸡鹤,终日异缁磷.词赋离骚客,封章谏诤臣.襟怀道家侣,标格古时人.逸老诚云福,遗形未免贫.求文空得草,埋玉遂为尘.静想忘年契,冥思接武晨.连宵洽杯酒,分日掌丝纶.蠹简书陈事,遗孤托世亲.前贤同此叹,非我独霑巾."
"倏忽千龄尽,冥茫万事空.青松洛阳陌,荒草建康宫.道德遗文在,兴衰自古同.受恩无补报,反袂泣途穷."
"土德承余烈,江南广旧恩.一朝人事变,千古信书存.哀挽周原道,铭旌郑国门.此生虽未死,寂寞已销魂."
"一宿东林正气和,便随仙仗放春华.散飘白絮惟分影,轻缀青旗始见花.落砌更依宫舞转,入楼偏向御衣斜.严徐共待金门诏,愿布尧言贺万家."
"贤良肄业文方盛,孝友传家族更豪.旌表特恩门第贵,御书新赐姓名高.谋孙有后荣非数,待士无疏众岂劳.我想华林终未到,只因气概属仙曹."
"林峦影里有清贤,与我相知二十年.书札爱工精玉筯,利名抛舍住金田.吟容贾岛称诗匠,辞许刘灵作酒仙.别后近闻栖华岳,乱云应得恣情眠."
"大空无尽劫成尘,玄步孤高物外人.日本国来寻彼岸,洞山林下过迷津.流流法乳谁无分,了了教知我最亲.一百六十三岁后,方于此塔葬全身."
"世人休说行路难,鸟道羊肠咫尺间.珍重苎溪溪畔水,汝归沧海我归山."
"聚如浮沫散如云,聚不相将散不分.入郭当时君是我,归山今日我非君."
"久知玄牝是根原,谁道长生别有门.一自描龙兴叹后,至今师事五千言."
"客里暌离已不堪,何当出守正移骖.孔融在汉人应惮,善感鸣唐罪自甘.义重不嫌身死万,忧深宁忍口缄三.陈州亦是天朝地,好为疮痍雨露覃."
"伊余行止住飘蓬,与世乖违不可容.青眼交知长忆念,白云踪迹又相逢.风骚共会名何盛,篆隶同勤法转功.□□羡师超彼岸,琉璃钵里看降龙."
"近贵全为聩,攀龙即是聋.虽然三个耳,其奈不成聪."
"晋州之西,山曰藐姑,有泉源源流不潴.疏为八道沟与渠,坐令瘠土成膏腴.多黍多稌多麻蔬,沄沄万亩碁局如.田家终岁惟勤劬,虽有干旱无忧虞.割牲酾酒父老趋,坎坎击鼓吹笙竽.报答龙神醉饱余,宛若泽国江乡居.晋州之东民岂迂,耕种自亦为农夫.年年汲井井欲枯,赤日炙背田不濡.父子筋力疲辘轳,肩頳汗浃良区区.老我见此空嗟吁.谁把劳逸分两途,凶年且为宽赋租."
"玉殿承恩四十年,水云心已悟南禅.李斯篆字功何妙,贾岛诗章学太玄.筇在几嗟无虎鬭,钵腥长笑有龙眠.闻今未老休慵堕,剩把书踪石上镌."
"参差峰岫昼云昏,入望交萝浊浪奔.震泽涌山来北岸,华阳连洞到东门.日生树挂红霞脚,风起波摇白石根.闻有上方僧住处,橘花林下采兰荪."
"积翠湖心迤逦长,洞台萧寺两交光.鸟行黑点波涛白,枫叶红连橘柚黄.人我绝时隈树石,是非来处接帆樯.如何遂得追游性,摆却营营不急忙."
"独坐闲吟野思清,秋庭萧索暮烟轻.孤灯欲灺月未上,万籁寂然蛩一声."
"四野豁家庭,柴门夜不扃.水边成半偈,月下了残经.虽逐诸尘转,终归一念醒.未知斯旨者,万役尽劳形."
"白鸟行从山嘴没,青鸥群向水湄分.松斋独坐谁为侣,数片斜飞槛外云."
"午未未未申,申卯卯辰辰.巳巳巳午午,朔望一般轮."
"蝶醉蜂狂香正浓,晚来阶下坠衰红.开时费尽阳和力,落处难禁一阵风."
"浮图萧瑟入虚空,一聚全身罔像中.传马祖心开佛印,识龙潜主示神通.毫光委坠江楼月,道气馨香海岸风.此地化缘才始尽,更于何处动魔宫."
"中人事违,天眼中修定.我本无根株,只将笋为命."
"秋江烟岛晴,鸥鹭行行立.不念观世音,争知普门入."
"祗应天上路,不为下方开.道既学不得,仙从何处来."
"尝恨真风千载隠,洞天还得恣游遨.松楸古迹一坛静,鸾鹤不来青汉高.茅氏井寒丹亦化,玄宗碑断梦曾劳.分明有个长生路,不向红尘白二毛."
"近枕吴溪与越峰,前朝恩锡灵泉额.竹林晴见雁塔高,石室增栖几禅伯.荒碑字没秋苔深,古池香泛荷花白.客有经年别故林,落日啼猿情脉脉."
"几宵烟日锁楼台,欲寄侯门荐祢才.满面尘埃人不识,谩随流水出山来."
"石鼓高悬蕴大音,白云峰顶始铺金.能来斯地鼓斯鼓,尽达曹溪圣祖心."
"仙翁上升去,丹井寄晴壑.山色接天台,湖光照寥廓.玉洞绝无人,老桧犹栖鹤.我欲掣青蛇,他时冲碧落."
"星使南驰入楚重,此山偏得驻行踪.落花满地月华冷,寂寞旧山三四峰."
"哦吟但写胸中妙,饮酒能忘身后名.但愿长闲有诗酒,一溪风月共清明."
"尽说灵踪妨画图,幽奇高尚义群居.山林总是神仙隠,礼乐爰修周孔书.解驾十年惟壮士,担簦千里结名庐.功成霄汉非常事,对此那堪不我欺."
"青衫木笏尚初官,未老金鱼是等闲.世上几多名将相,门前谁有此溪山.市楼晚日红高下,客艇春波绿往还.人过小桥频指点,全家都在画图间."
"般若大神珠,分形万亿躯.尘尘彰妙体,刹刹尽毗卢."
"一念周沙界,日用万般通.湛然常寂灭,常展自家风."
"峭格数年同野兴,一官才罢共船归.稻粱少饲教长瘦,羽翼无伤任远飞.侧耳听吟侵静烛,衔花作舞带斜晖.朝天万里不将去,留伴高人向钓矶."
"曾经别墅住行踪,春浪和烟撼钓筒.共步幽亭连石藓,寄眠静榻带松风.秋来频梦岳云白,别后应添鹤顶红.又泛汴舟随汴水,不堪南望思忡忡."
"南岳僧来共叹吁,风亭月榭已荒芜.先生去世未十日,留伴高吟鹤亦徂."
"天丧我良知,无言双泪垂.惟求相见梦,永绝寄来诗.应有异人吊,从兹雅道衰.春风古原上,新冢草离离."
"两捧歌诗寄,公余即展开.无时惟北望,何日逐南来.梦里得芳草,笛中闻落梅.终朝一携手,江上有楼台."
"纪南南望水城宽,水色天光混一般.大抵江乡足诗景,咏吟如把画图看."
"不要三乘要祖宗,三乘不要与君同.君今欲会通宗旨,后夜猿啼在乱峰."
"清和春尚在,欢醉日何长.谷鸟随柯转,庭花夺酒香.初晴岩翠滴,向晚树阴凉.别有堪吟处,相留宿草堂."
"嘉州山水地,二蜀最为美.翠岭叠峨眉,长澜涌锦水."
"钓舟浮浅濑,冈舍晚重林.云放千峰出,花藏一径深."
"俗遇腊辰持药献,吏逢衙日隔花参.耆宿因来问封部,竹篱西畔是云南."
"星移岁律应青阳,得奉群英集玉堂.龙凤双飞观御札,云霞五色咏天章.禁林渐觉清风暖,仙界元知白日长.诏出紫泥封去润,朝回莲烛赐来香.二篇称奖恩尤重,万国传闻道更光.何幸微才逢盛事,愿因史册纪余芳."
"傍桥吟望汉阳城,山徧楼台彻上层.犬吠竹篱沽酒客,鹤随苔岸洗衣僧.疏钟未彻闻寒漏,斜月初沈见远灯.夜静邻船问行计,晓帆相与向巴陵."
"清明时节出郊原,寂寂山城柳映门.水隔淡烟修竹寺,路经疏雨落花村.天寒酒薄难成醉,地迥楼高易断魂.回首故山千里外,别离心绪向谁言."
"古观重重遶翠微,杉松深处掩双扉.云生万壑投龙去,海隔三山放鹤归.花洞宴游春日永,石坛朝礼曙星稀.每听高论长生理,拟向尘中便拂衣."
"独携瓶锡欲春残,深入终南路屈盘.万象幽玄吟里见,一心圆寂定中观.翠微寺在杉松老,紫阁峰高水石寒.莫凭危栏临北望,满城烟草是长安."
"清河诗客本贤良,惠我新吟六十章.格调宛同罗给事,功夫深似贾司仓.登山始觉天高广,到海方知浪渺茫.好去蟾宫是归路,明年应折桂枝香."
"衡阳归雁别重湖,衔到同人一纸书.忽见姓名双泪落,不知消息十年余.彩衣我已登黄阁,白社君犹葺旧居.南望荆门千里外,暮云重叠满晴虚."
"挥毫文战偶搴旗,待诏金华亦偶为.白社遽当宗伯选,赤心旋遇圣人知.九霄得路荣虽极,三接承恩出每迟.职在台司多少暇,亲师不及舞雩时."
"今年五十五,脚未蹋寸土.山河是眼睛,大海是我肚."
"欲识曹溪旨,云飞前面山.分明真实个,不用别追攀."
"道本无为,法非延促.一念万年,千古在目.月白风恬,山青水绿.法法现前,头头具足.祖意教意,非直非曲.要识庐陵米价,会取山前麦熟."
"贞元重数荚,滕六剧霏花.漠漠初濡砌,皑皑欲聚沙.闾阎银作界,宫阙玉为家.调鼎惭盐撒,霑温觉絮加.瑞凝三殿瓦,欣动五云车.冰柱撑茅屋,琼枝拥翠华.微行停跸警,冷漏静街哗.具野曾无隗,磻溪岂问牙.公然门驻辇,那信室盘蜗.积素堪麟画,飞黄想兔罝.一庭看曳练,十道趣宣麻.戎索筹先后,雄才辨等差.神威殷地轴,御指落天花.表贺甘朝稳,裴功敢夜夸.雪山行献琯,早晚到星槎."
"楮为冠子布为裳,吞得丹霞寿最长.混俗性灵常乐道,出尘风格早休粮.枕中经妙谁传与,肘后方新自写将.百尺松梢几飞步,鹤栖枝上礼虚皇."
"平生赋性爱观澜,今日登临叠秀山.天锡卦爻分象外,地将圭笏出人间.昭州水遶孤城小,五岭山高众垤难.极目紫宸何处是,碧云深处珮珊珊."
"插空峭壁白云迷,独上高巅万象低.一路接天连楚界,两峰拔地镇南夷.泉飞石涧游魂冷,风卷松涛匹马嘶.踏破层崖心未折,凤凰山后鹧鸪啼."
"憔悴荣华怯对春,寂寥宫殿锁闲门.此身却羡宫中树,不失芳时雨露恩."
"背云冲石出深山,浅碧泠泠一带寒.不独有声流出此,会归沧海助波澜."
"日高邻女笑相逢,慢束罗裙半露胸.莫向秋池照绿水,参差羞杀白芙蓉."
"牢落画堂空锁尘,荒凉庭树暗消春.豪家莫笑此中事,曾见此中人笑人."
"十样蛮牋出益州,寄来新自浣溪头.老兄得此全无用,助尔添修五凤楼."
"悟解真空始壮年,两朝供奉近炉烟.故乡梦断三湘远,应制诗高四海传.晴望野云生紫阁,夜吟兰烛滴花牋.应愁内殿征书至,恐向东林负昔缘."
"置酒向南宫,分明将将雄.指踪为第一,大国赏元戎.似续惟人杰,危忘尽狗功.贤哉垂俭德,千古仰清风."
"下瞰虚空临绝涧,上排烟雾倚山颠.四边险绝无猿鸟,独卧深云三十年."
"古星当崖映日间,年年常伴白云闲.糇粮丹火何从出,四面无人见下山."
"心意逍遥物莫知,山中山下识人稀.想君绝虑离尘土,不是王乔即令威."
"任重功余屡乞辞,犯颜曾不避天威.朝回一体奎章下,携得天香满袖归."
"三十年前学六韬,英名常得预时髦.曾因国难披金甲,不为家贫卖宝刀.臂健尚嫌弓力软,眼明犹识阵云高.庭前昨夜秋风起,羞睹盘花旧战袍."
"二十年来访道人,奔波寒暑备艰辛.谁知此日圆通会,便是今生出世因.炉里有丹欣得遇,法中无语幸相亲.如何至诀容传受,免向迷途强问津."
"不是岭头携得事,岂从鸡足付将来.自古圣贤皆若此,非吾今日为君裁."
"推真真无物,穷妄妄无形.返观真与妄,真妄亦虚名."
"波澜静处立身孤,氄雪攒霜腹转虚.尽日滩头延颈望,能销大海几多鱼."
"自恨无媒出嫁迟,老来方始遇佳期.满头白发为新妇,笑杀豪家年少儿."
"词场几度让长鞭,又向清朝贺九迁.品秩虽然殊此日,岁寒终不改当年.驰名早已超三院,侍直仍忻步八砖.今日相逢番自愧,闲吟对酒倍潸然."
"烟光澹澹思悠悠,朝退还家懒出游.静坐最怜红日永,新晴更助小园幽.砌苔点点青钱小,窗竹森森绿玉稠.宾友不来春又晚,眼看辜负一年休."
"何事情怀鬰不开,为思蓬阁谪仙才.通宵空有梦魂去,隔月更无篇咏来.夜室已闻啼蟋蟀,秋庭惟见长莓苔.清晨懒把菱花照,两鬓如丝堪自咍."
"朝退归来只在家,诗书满架是生涯.吟成拙句何人和,按得新声没处夸.夜景最怜蟾影洁,秋空时见雁行斜.望君偷暇来相访,犹有东篱残菊花."
"遶东丛了遶西丛,为爱丛丛紫闲红.怨望乍疑啼晓雾,妖饶浑欲𣨼春风.香苞半绽丹砂吐,细朵齐开烈焰烘.病老情怀慢相对,满栏应笑白头翁."
"暮春三月思依依,又到年年惜别时.暖逼流鶑藏密树,香迷舞蝶恋空枝.海棠残艳红铺地,蜀柳长条翠拂池.便是林亭微暑至,葛衣重喜趁凉披."
"夜来微雨晓来风,春色都归怅望中.杨柳带烟嚬细绿,牡丹和露泣残红.娇鶑遶树声初老,野草连门路近通.韶景欲留留不住,西园闷杀雪髯翁."
"溟蒙烟景似江臯,静赏何须郭外遨.点点暗滋花气色,祁祁尽作麦脂膏.洗开玳瑁湘妃竹,裛损烟脂阿母桃.昨日君王倚栏看,东风吹湿赭黄袍."
"逢丘深静养疏慵,角枕斜欹数过鸿.万事不关思想内,一心长在咏歌中.昂藏鹤貌无凡态,冷淡琴声有古风.共说圣君偏注意,朝昏须作黑头公."
"小亭愁坐对残阳,梧叶翻阶片片黄.老去只添新怅望,病余无复旧欢狂.四时奔速都如电,两鬓凋疏总作霜.看取衰容今若此,有何情绪听宫商."
"圣主怜才古所稀,转知吾道有光辉.特宣秘府群仙会,教看遥空六出飞.痛饮不容停盏斝,冥搜各要鬭珠玑.仍闻中使传中旨,须尽欢娱酩酊归."
"融融和气满亭台,寂绝无人访我来.忽喜贰卿篇咏至,如闻三岛信音回.偷闲旋要偿诗债,减俸惟将买树栽.春旦两壶宣赐酒,一壶留著待君开."
"衰病增加我斗谙,头风目眩一般般.纵逢杯酒都无味,任听笙歌亦寡欢.朝退便思亲枕簟,客来多倦著衣冠.行行渐近悬车岁,转恐君恩报答难."
"楮冠仍用竹为簪,随分林亭自称心.病里亦难全断酒,老来无柰更躭吟.闲行策杖青苔迳,静坐移床绿树阴.时有新诗寄何处,蓬丘仙客是知音."
"满朝清望更谁如,才略文章尽有余.避宠怕闻调鼎鼐,爱闲专喜掌图书.歌诗唱和心偏乐,势利奔趋迹自疏.恰与宗兄性相近,好来城外卜邻居."
"茂陵词客马相如,贮蓄胸中万卷余.闲坐小斋惟看画,旋分清俸只抄书.槛花灼灼韶光盛,庭竹森森翠影疏.晨入蓬山暮归去,到归多是闭门居."
"心情休问近何如,冉冉浮生六十余.抱病久无欢笑兴,信缘慵答往还书.容颜也道随年改,牙齿谁教斗顿疏.何处此身堪养老,万安山下有村居."
"行年已老拟何如,手植园林十亩余.婢仆尽能修药饵,儿孙亲教读经书.趋时徇俗诚为拙,守道安身未必疏.惟望多情蓬岛客,偷闲时访野人居."
"交朋相问兴何如,不愿家财有羡余.一卷佛经心谙诵,七篇真诰手亲书.荣名厚禄都来足,酒兴诗情积渐疏.多谢营巢旧时燕,又依时节到贫居."
"历官从宦复何如,冒宠叨荣最有余.五载滥批黄纸𠡠,半生曾典紫泥书.安民济物才无取,报国酬恩志未疏.圣主忧边心正切,若为端坐自安居."
"平生荣遇更谁如,窃位妨贤四纪余.昔冠北门诸学士,今先南省六尚书.演纶岂有文章称,调鼎仍惭绩效疏.弭役销兵恨无策,退朝长是闭门居."
"息念忘怀心晏如,随宜生计不求余.汲泉自溉新栽竹,借本重添旧欠书.唯仰酒杯相慰暖,敢嗟容鬓渐凋疏.澄波桥北多嫌远,少有交朋到我居."
"清静僧家亦未如,绿葵红稻饱餐余.逢人不喜谈时事,养性惟便读道书.来往自行三迳熟,过从每共四邻疏.洛安郡里东城下,一簇芳林是我居."
"曾逢禅客话真如,福逐缘生信有余.谢傅儿孙皆干蛊,郑家姬妾尽知书.稳辞高位身心泰,中立明庭势利疏.只恐欲闲闲不得,绛驺重引入宸居."
"流年流矢亦争如,不觉春秋四十余.凤阙有恩殊未报,麟台无德岂堪书.眼前侥幸将何称,身外贪求本自疏.唯拟从今作闲计,白云深处买山居."
"野性从来只澹如,奉身求足不求余.清风明月三间屋,赤轴黄签一架书.午睡爱茶鱼眼细,春餐费笋锦皮疏.比惭多病仍多告,犹拟分司洛下居."
"羃羃浓云势未收,森森凉气忽如秋.密笼芳树飘何急,高卷疏帘看不休.咫尺莫闻人对语,逡巡已见水平流.此时遥忆诸君子,堪命棋枰与酒瓯."
"如蓬短发不胜簪,筋力衰羸分所甘.清职美官皆徧历,物情时态尽深谙.乘轩服冕身可用,啸月吟风意尚躭.安得故人频会面,一罇相对共醺酣."
"一朝才退掩衡门,如此争能答圣恩.病质尚惭纡组绶,闲心惟拟泥琴樽.行虽策杖身无力,卧亦看书眼渐昏.蓬阁神仙转疏我,近来曾不访西园."
"秘阁清虚地,深居好养贤.不闻尘外事,如在洞中天.日转迟迟影,炉焚袅袅烟.应同白少傅,时复枕书眠."
"秘阁清虚地,仙材称此居.心轻万锺录,性乐百王书.枕上漏声近,窗前竹影疏.迟来稀见面,高兴复何如."
"秘阁清虚地,更无闲客过.身虽纡组绶,心若住烟萝.架上群书满,阶前败叶多.知君自得意,其奈万灵何."
"秘阁清虚地,安然养道心.无人接高论,遇兴恣闲吟.笔阁珊瑚架,冠欺玳瑁簪.苍生待康济,未用忆云林."
"秘阁清虚地,优贤最得宜.自持儒者行,徧受圣君知.道比朱弦直,心无暗室欺.宗兄虽暮齿,待看致雍熙."
"地僻尘埃少,幽居一院清.自题花色号,暗记树根茎.竹撼萧疏影,松摇淅沥声.也知园圃少,随分适闲情."
"地僻尘埃少,豪家莫笑贫.林亭长在目,杖屦不离身.阅古书盈架,防讥粟满囷.朝中及我者,能有几何人."
"地僻尘埃少,于身颇自安.望山秋阁迥,占月夜庭宽.四野霜才殒,千林叶尽干.凌晨入朝去,拂面晓风寒."
"地僻尘埃少,闲门掩绿苔.长因五字至,暂得两眉开.信步寻三迳,祛寒饮一杯.何曾问家计,散诞自堪咍."
"地僻尘埃少,家贫显静南.门前多野景,墙外是精蓝.美食身非稼,丰衣妇不蚕.因思寒𫗪者,饱暖自须惭."
"老去心何用,题诗满粉墙.空庭夜待月,静室昼焚香.策杖闲寻水,移床卧向阳.自怜衰病者,雅称住闲坊."
"老去心何用,幽居似故林.移花初得地,种柳已成阴.减食𫗪饥犬,汲泉防渴禽.除营闲事外,兀兀任浮沈."
"老去心何用,虚窗夏景凉.麦光铺作簟,雪粉煮为浆.竹径时教扫,蔬畦不使荒.子孙何所遗,经史在南堂."
"老去心何用,闲吟月正中.细香红菡萏,疏影碧梧桐.鹤立莓苔迳,犬眠兰菊丛.吾宗不我顾,幽兴与谁同."
"老去心何用,恬然守寂寥.有时思绿蚁,几度换金貂.岁稔人情乐,天寒马力骄.望君频访我,不必待书招."
"满槛妖饶甚,皆因暖律催.好凭鶑说意,不假蝶为媒.带露羞容歛,随风笑脸回.去年观始种,今日见齐开.熠熠灯千炷,荧荧火一堆.浓香盖天与,碎叶是谁裁.旋为除芳草,惟愁落绿苔.最宜含细雨,肯使扑轻埃.易赋诗盈轴,难辞酒满杯.汲泉频灌溉,买土更封培.销得邀宾赏,堪教选地栽.醉吟翻怅望,行遶重徘徊.谩对鲜妍色,惭无绮丽才.自怜垂白叟,扶病看花来."
"宝相为嘉号,移根自蜀都.远来还可重,他处更应无.嫩叶细裁绿,芳英匀抹朱.风流别花客,知道此花殊."
"自喜身无事,闲吟适性情.欲依芳树歇,更傍小栏行.地僻疏还往,年高倦送迎.临轩瞑目坐,神思当时清."
"自喜身无事,因行过寺墙.闲题僧舍壁,静𦶟佛家香.竹户蜘蛛挂,莎阶蟋蟀藏.唱酬聊取乐,不觉又盈箱."
"自喜身无事,论才拙复疏.五年陪稷禼,二纪接严徐.本是渔樵客,终惭邹鲁儒.温衣饱食外,何必待盈余."
"自喜身无事,门庭草色连.前轩满床月,后院一林烟.策杖困还歇,枕书慵更眠.称家随分过,何用苦忙然."
"自喜身无事,乘春但种花.时时游野墅,往往宿僧家.入竹新寻笋,燃铛旋煮茶.趋朝十里路,来往不嫌赊."
"烂熳海红花,花中信殊异.万朵压栏干,一堆红锦被.颜色烧人眼,馨香扑人鼻.宜哉富豪家,长近歌钟地.对花花不语,忆君君不至.尽日惜秾芳,情怀有如醉."
"谩栽花卉满朱栏,争似疏篁种百竿.长爱枕前闻淅沥,乍欣窗外见檀栾.春来莫重和烟翠,岁晚应须带雪看.我得此君添一友,时时相对列杯盘."
"北轩留得无多地,不种闲花种此君.寒桧老松堪接影,绿杨红杏莫同群.要添迂叟窗前景,特就山僧院里分.更侍明年新笋出,亭亭必见势凌云."
"久闻山僧寄书觅,今来□下白云边.不教凡草生丛畔,长喜清阴在眼前.忍把翠筠裁作簟,争将迸笋截为鞭.行吟坐对情无尽,只欠潺潺一道泉."
"青青鬰鬰影疏疏,碧嶂移根到我居.为爱绿阴时遣扫,恐伤新笋不教锄.勾牵好鸟啼幽槛,摇摆清风上碧虚.栽得此君知有幸,入他仙客咏吟余."
"移得修篁带嫩苔,欲教相夹小桃开.何须一一依行种,但要疏疏满槛栽.枝上挂衣闲就枕,影中铺簟好持杯.蓬丘仙客偏怜尔,应为幽丛数数来."
"苍翠一丛湘岸色,问僧求得不嫌多.重移砌畔新栽石,旋𣃁庭中旧种莎.诱引吟情终不尽,装添野景更无过.明年新笋成林后,袅袅长竿拂树柯."
"春早移来渐渐芳,童儿盗笋最须防.清阴羃羃低笼槛,翠影森森半出墙.今对小窗殊不厌,长侵幽迳亦何妨.十篇嘉句形褒咏,多谢高才秘阁郎."
"北就墙阴创小栏,小栏非窄亦非宽.何须渭水夸千亩,且对萧斋种百竿.春笋屈盘穿砌出,夜枝交戛入窗寒.谁能携妓东山去,垂老区区学谢安."
"等闲无客访闲门,时访闲门只有君.最喜举觞吟绿筿,谁能骑马咏红裙.遮窗密影朝朝见,聒枕幽声夜夜闻.更待明年渐滋盛,投林宿鸟定成群."
"一簇檀栾爱者多,朝昏赏翫意如何.北轩小槛方栽植,东观新诗已咏歌.啼鸟恋枝长懒去,邻僧为尔数来过.丛边若有东流水,堪看清阴照绿波."
"日照清空火欲燃,须将酬唱强相牵.若无啸月吟风侣,争度流金铄石天.帘卷小亭终少到,簟铺深室亦难眠.如何偷得清凉乐,除却冥心学坐禅."
"满架诗书满炷香,琴碁为乐是寻常.诚知老去唯宜静,自笑闲中亦有忙.腰下转嫌金印重,眉间渐长白毫长.手栽园树皆成实,引著儿孙旋摘尝."
"静卧蓬山养道情,百司繁冗尽堪轻.窗前竹撼森疏影,树杪蝉吟断续声.闲蹋绿莎芒作履,旋烹芳茗石为铛.料君难恋神仙境,重筑沙堤走马行."
"新搆华居近禁城,旋栽松桧满中庭.顺风子细闻清漏,隔竹依稀见落星.万乘异恩无路报,千年昌运此时丁.一轩明月谁为伴,应共金昆醉复醒."
"喜得君来慰我心,清欢何假酒频斟.共窥鹤迹行苔迳,同听鶑声坐柳阴.蝴蝶遶栏飞又歇,蔷薇压架浅兼深.相留不用忙忙去,直待林梢夕照沈."
"望高官重两难俦,遇兴裁诗许唱酬.鸾凤羽翰归碧落,神仙行止在丹丘.空庭引鹤闲临水,远树惊蝉又报秋.唯说近来都不饮,梦魂无复醉乡游."
"一簇林亭景象幽,葛巾芒屦恣优游.未饶荣启歌三乐,不学张衡咏四愁.二品位高犹是忝,九天恩重若为酬.儒生所得谁如我,岂复咨嗟雪满头."
"济时才略本纵横,翻向文章振大名.政事堂中辞重位,图书阁下养闲情.高高节行将谁比,的的襟怀向我倾.吟得新诗只相寄,心看轩冕一铢轻."
"白公曾咏牡丹芳,一种鲜妍独异常.眼底见伊真国色,鼻头闻者是天香.朝含宿雨低垂泪,晚背残阳暗断肠.多病老翁争奈向,寄诗遥问少年郎."
"节辰才过一阳生,草树依依已有情.杨柳莫嫌凋旧叶,牡丹还喜动新萌.潜惊绿竹微添翠,暗觉幽禽渐变声.从此日长天又暖,时时独入小园行."
"九重天子搆明堂,凡木那堪作栋梁.生世固非贤者出,佐时空遇帝图昌.略无声望朝廷重,宁有功名史册芳.罗列儿孙共为寿,老年难诉满金觞."
"忆昔词场共著鞭,当时鶑谷喜同迁.关河契阔三千里,音信稀疏二十年.君遇已知依玉帐,我无才藻步花砖.时情人事堪惆怅,天外相逢一泫然."
"十年衣染帝乡尘,踪迹仍传活计贫.高掇桂枝曾遂志,假拖蓝绶至终身.侯门寂寞非知己,泽国凄惶似旅人.今已向公坟畔过,不胜怀抱暗酸辛."
"七岁神童古所难,贾家门户有衣冠.十人科第排头上,五部经书诵舌端.见榜不知名字贵,登筵未识管弦欢.从今稳上青云去,万里谁能测羽翰."
"幼携书剑别湘潭,金榜标名第十三.昔日声尘喧洛下,近年诗价满江南.长为邑令情终屈,纵处曹郎志未甘.莫学冯唐便休去,明君晚事未为惭."
"玉堂四字重千金,宸翰亲挥赐禁林.地望转从今日贵,君恩无似此时深.宴回上苑花初发,麻就中宵月未沈.衣惹御香拖瑞锦,笔宣皇泽洒春霖.院门不许闲人入,仙境宁教外事侵.我直承明逾二纪,临川实动羡鱼心."
"词笔凌云正后生,安贫守道住神京.昔年南国无虚誉,今日终朝有令名.杨柳岸边挥袂去,木兰舟里载书行.琴堂莫作多时计,碧落方开万里程."
"岘山亭畔红妆女,小笔香牋善赋诗.颜貌共推倾国色,篇章皆是断肠辞.便牵魂梦从今日,得见婵娟在几时.千里关河万重意,夜深无睡暗寻思."
"疏帘摇曳日辉辉,直阁深严半掩扉.一院有花春昼永,八方无事诏书稀.树头百啭鶑鶑语,梁上新来燕燕飞.岂合此身居此地,妨贤尸禄自知非."
"胎化仙禽性本殊,何人携尔到京都.因加美号为仙客,称向闲庭伴野夫.警露秋声云外影,翘沙晴影月中孤.青田万里终归去,暂处鸡群莫叹吁."
"巨石来从十八盘,离宫复道满千山.不因封禅穷民力,汉祖何缘便入关."
"子晋栖霞境,高高出世埃.直疑天上去,归认下云来.银汉星辰近,金庭洞府开.迟明欲回首,更上降真台."
"布裘藜杖鹿胎冠,散率身如不在官.昼枕静欹无远梦,秋窗闲坐有微寒."
"秘殿深严圣语温,十年前是一乾坤.孤臣林壑杀生在,帝里金汤旧业存.舜殿南风难解愠,汉陵西望欲销魂.年年此日无穷恨,风雨潇潇独闭门."
"丹青史笔敢虚张,功德巍然轶汉唐.奠玉五回朝上帝,御楼三度纳降王."
"孝义冠乡闾,门多长者车.岁收千顷稻,家贮一楼书.待客开新酒,留僧煮嫩蔬.三公老且病,无暇访山居."
"南望乡闾隔楚云,归心迢递更纷纭.何因得共飞帆上,细看长江濯锦文."
"赴郡逢秋节,晨征思爽然.过桥犹见月,临水忽闻蝉.野色藏溪树,香风撼渚莲.此行君得意,千里独摇鞭."
"欲识丰年兆,扬鬐势渐浮.只应同在藻,无复畏吞钩.去水非居辙,为祥胜跃舟.须知明圣代,涵泳杳难俦."
"数峰岚翠朝昏见,一径莓苔出入疏.宗炳不离庐岳社,戴逵原在剡州居.篱边旧种千竿竹,架上新添百帙书.弟侄一科双折桂,不劳人问道何如."
"门前绿树无啼鸟,庭下苍苔有落花.聊与东君论个事,十分春色属谁家."
"心闲增道气,忍事敌灾屯.谨言终少祸,节俭胜求人."
"金斝又闻泛,玉山还报颓.莫教更漏促,趁取月明回."
"扬子江头浪最深,行人到此尽沉吟.他时若向无波处,还似有波时用心."
"不知何处好消忧,公退携壶即上楼.职事久参侯伯幕,梦魂长遶帝王州.黄山向晚盈轩翠,黟水含春绕郡流.遥想玉堂多暇日,花时谁伴出城游."
"僻居惟爱近林泉,幽径闲园任藓连.向竹掩扉随鹤息,就溪安石学僧禅.古琴带月音声正,山果经霜气味全.多谢故交怜朴野,隔云时复寄佳篇."
"远岫当轩列翠光,高僧一衲万缘忘.碧松影里地长润,白藉花中水亦香.云自雨前生净石,鹤于钟后宿长廊.游人恋此吟终日,盛暑楼台早有凉."
"公退琴堂动逸怀,闲披烟霭访微才.马嘶穷巷蛙声息,辙到衡门草色开.风引柳花当坐起,日将林影入庭来.满斋尘土一床藓,多谢从容水饭回."
"去去天涯无定期,瘦童羸马共依依.暮烟江口客来绝,寒叶岭头人住稀.带雪野风吹旅思,入云山火照行衣.钓台吟阁沧洲在,应为初心未得归."
"叠𪩘层峰坐可观,枕门流水更潺湲.晓钟声彻洞溪远,夏木影笼轩槛寒.幽径乍寻衣屦润,古堂频宿梦魂安.因嗟城郭营营事,不得长游空鬓残."
"一入仙山万虑宽,夜深宁厌倚虚栏.鹤和云影宿高木,人带月光登古坛.芝术露浓溪坞白,薜萝风起殿廊寒.更陪羽客论真理,不觉初钟叩晓残."
"长羡闲居一水湄,吟情高古有谁知.石楼待月横琴久,渔浦经风下钓迟.僻坞落花多掩径,旧山残烧几侵篱.松门别后无消息,早晚重应蹑屐随."
"门巷秋归更寂寥,雨余闲砌委兰苗.梦回月夜虫吟壁,病起茅斋药满瓢.泽国旧游关远思,竹林前会负佳招.身名未立犹辛苦,何许流年晚鬓凋."
"白云峰下古溪头,曾与提壶烂熳游.登阁共看彭蠡水,围炉相忆杜陵秋.棋玄不压通高品,句妙多容隔岁酬.别后相思时一望,暮山空碧水空流."
"弱柳风高远漏沈,坐来难便息愁吟.江城雪尽寒犹在,客舍灯孤夜正深.尘土积年粘旅服,关山无处寄归心.此时遥羡闲眠侣,静掩云扉卧一林."
"旧隠匡庐一草堂,今闻携策谒吾皇.峡云难卷从龙势,古剑终腾出土光.开翅定期归碧落,濯缨宁肯问沧浪.他时得意交知仰,莫忘裁诗寄钓乡."
"竹翠苔花遶槛浓,此亭幽致讵曾逢.水分林下清泠派,山峙云间峭峻峰.怪石夜光寒射烛,老杉秋韵冷和钟.不知来往留题客,谁约重寻莲社踪."
"几日区区在远程,晚烟林径喜相迎.姿容虽有尘中色,巾屦犹多岳上清.野石静排为坐榻,溪茶深煮当飞觥.留连话与方经宿,又欲携书别我行."
"别手应难及此精,须知攒簇自心灵.始于毫末分诸国,渐见图中列四溟.关路欲伸通楚势,蜀山俄耸入秦青.笔端尽现寰区事,堪把长悬在户庭."
"束书辞我下重巅,相送同临楚岸边.归思几随千里水,离情空寄一枝蝉.园林到日酒初熟,庭户开时月正圆.莫使蹉跎恋疏野,男儿酬志在当年."
"匹马嘶风去思长,素琴孤剑称戎装.路涂多是过残岁,杯酒无辞到醉乡.云傍水村凝冷片,雪连山驿积寒光.毘陵城下饶嘉景,回日新诗应满堂."
"碧洞幽岩独息心,时人何路得相寻.养生不说凭诸药,适意惟闻在一琴.石径扫稀山藓合,竹轩开晚野云深.他年功就期飞去,应笑吾徒多苦吟."
"闲步秋光思杳然,荷藜因共过林烟.期收野药寻幽路,欲采溪菱上小船.云吐晚阴藏霁岫,柳含余霭咽残蝉.倒尊尽日忘归处,山磬数声敲暝天."
"五老云中勤学者,遇时能不困风尘.束书西上谒明主,捧檄南归慰老亲.别馆友朋留醉久,去程烟月入吟新.莫因官小慵之任,自古鸾栖有异人."
"功绩精妍世少伦,图时应倍用心神.不知草木承何异,但见江山长带春.云势似离岩底石,浪花如动岸边苹.更疑独泛渔舟者,便是其中旧隠人."
"碧云高价彻天涯,珪璧清无一点瑕.双阙再承新雨露,三吴重赏旧烟霞.水轩散味朝贤句,松院分尝御府茶.闻说赤城终未见,画图何日寄京华."
"北阙重旌表,西斋盛讨论.高阳旬爽里,通德郑玄门.选胜开松院,凭幽敞竹轩.灵泉飞洞壑,花树蔽郊原.露滴栖松鹤,风传隔岭猿.庭兰香醉步,山月冷吟魂.客爱清尘虑,僧怜避俗喧.几时清赏玩,啸咏与琴樽."
"胆怯何由戴铁冠,祗缘昭代奖孤寒.曲肱未遂违前志,直指无闻是旷官.三署每传朝客说,五溪闲凭郡楼看.祝君早得文场隽,况值天阶正舞干."
"蝶散鶑啼尚数枝,日斜风定更离披.看多记得伤心事,金谷楼前委地时."
"别梦依依到谢家,小廊回合曲阑斜.多情只有春庭月,犹为离人照落花."
"酷怜风月为多情,还到春时别恨生.倚柱寻思倍惆怅,一场春梦不分明."
"戍楼吹角起征鸿,猎猎寒旌背晚风.千里暮烟愁不尽,一川秋草恨无穷.山河惨澹关城闭,人物萧条市井空.只此旅魂招未得,更堪回首夕阳中."
"客离孤馆一灯残,牢落星河欲曙天.鸡唱未沈函谷月,雁声新度灞陵烟.浮生已悟庄周蝶,壮志仍输祖逖鞭.何事悠悠策羸马,此中辛苦过流年."
"空江浩荡景萧然,尽日菰蒲泊钓船.青草浪高三月渡,绿杨花扑一溪烟.情多莫举伤春目,愁极兼无买酒钱.犹有渔人数家住,不成村落夕阳边."
"暖风芳草竟芊绵,多病多愁负少年.弱柳未胜寒食雨,好花争奈夕阳天.溪边物色堪图画,林畔鶑声似管弦.独有离人开泪眼,强凭杯酒亦潸然."
"烟郭遥闻向晚鸡,水平舟静浪声齐.高林带雨杨梅熟,曲岸笼云谢豹啼.二女庙荒汀树老,九疑山碧楚天低.湘南自古多离怨,莫动哀吟易惨凄."
"秋风丹叶动荒城,惨澹云遮日半明.昼梦却因惆怅得,晚愁多为别离生.江淹彩笔空留恨,庄叟玄谭未及情.千古怨魂销不得,一江寒浪若为平."
"征帆初挂酒初酣,暮景离情两不堪.千里晚霞云梦北,一洲霜橘洞庭南.溪风送雨过秋寺,磵石惊龙落夜潭.莫把羁魂吊湘魄,九疑愁绝锁烟岚."
"六街晴色动秋光,雨霁凭高只易伤.一曲晚烟浮渭水,半桥斜日照咸阳.休将世路悲尘事,莫指云山认故乡.回首汉宫楼阁暮,数声钟鼓自微茫."
"暂到高唐晓又还,丁香结梦水潺潺.不知云雨归何处,历历空留十二山."
"碧户扃鱼锁,兰窗掩镜台.落花疑怅望,归燕自裴回.咏絮知难敌,伤春不易裁.恨从芳草起,愁为晚风来.衣惹湘云薄,眉分楚岫开.香浓眠旧枕,梦好醉春杯.小障明金凤,幽屏点翠苔.宝筝横塞雁,怨笛落江梅.卓氏仍多酒,相如正富才.莫教琴上意,翻作鹤声哀."
"香清粉澹怨残春,蝶翅蜂须恋蕊尘.闲倚晚风生怅望,静留迟日学因循.休将薜荔为青琐,好与玫瑰作近邻.零落若教随暮雨,又应愁杀别离人."
"雨微微,烟霏霏,小庭半坼红蔷薇.钿筝斜倚画屏曲,零落几行金雁飞.萧关梦断无寻处,万叠春波起南浦.凌乱杨花扑绣帘,晚窗时有流鶑语."
"空塘水碧春雨微,东风散漫杨柳飞.依依南浦梦犹在,脉脉高唐云不归.江头日暮多芳草,极目伤心烟悄悄.隔江红杏一枝明,似玉佳人俯清沼.休向春台更回望,销魂自古因惆怅.银河碧海共无情,两处悠悠起风浪."
"风透疏帘月满庭,倚栏无事倍伤情.烟垂柳带纤腰软,露滴花房怨脸明.愁逐野云销不尽,情随春浪去难平.幽窗谩结相思梦,欲化西园蝶未成."
"雨溟溟,风泠泠,老松瘦竹临烟汀.空江冷落野云重,村中鬼火微如星.夜惊溪上渔人起,滴沥篷声满愁耳.子规叫断独未眠,罨岸春涛打船尾."
"交趾同星坐,龙泉佩斗文.烧香翠羽帐,看舞鬰金裙.鹢首冲泷浪,犀渠拂岭云.莫教铜柱北,祗说马将军."
"日暮秋风吹野花,上清归客意无涯.桃源寂寂烟霞闭,天路悠悠星汉斜.还似世人生白发,定知仙骨变黄芽.东城南陌频相见,应是壶中别有家."
"大道贵知止,昔贤称二疏.今来我季方,退身兹有余.潇洒去桎梏,放荡狎樵渔.疏泉离远窦,凿石构层庐.溪禽拂窗牖,山花满庭除.寒藤系舴艋,碧潭澄素舒.睹兹尘𡏖外,始见仁智居.痛哉方散适,溘然归丘墟.恨不同老彭,其乐永只且.自古千禄辈,知进不知退.立事名虽扬,全身理何昧.茂先赋鹪鹩,体物知显晦.一旦祸自速,临刑无以对.李斯恋富贵,下包周身智.及忆东门犬,已弃咸阳市.平子著归田,渊明舍彭泽.后来区区人,谁复挂书册.我喜从今云,吾宗有逋客.山号查公山,嵽嵲云汉间.山下查公冢,溪声长潺潺.高台好怅望,绝磴堪跻攀.他年谢簪绂,永此继闲闲."
"黄鹤何年去杳冥,高楼千载倚江城.碧云朝卷四山景,流水夜传三峡声.柳暗西州供骋望,草芳南浦徧离情.登临一晌须回首,看却乡心万感生."
"春风骀荡吹人衣,残丝罥花曳空飞.闲愁十丈断不得,雄蜂雌蝶相因依.高楼夹路凌云起,琐窗鸾柱弹流水.鶑声啼老杨柳烟,香梦蒙蒙隔千里."
"行似针毡动,卧似栗裘圆.莫欺如此大,谁敢便行拳."
"道格何曾格,言糊又不糊.浑身总是眼,还解识人无."
"久久终须要,而今未要君.有时闲忆著,大是要知闻."
"与虱都来不较多,㩧挑筋鬭大娄罗.忽然管著一蓝子,有甚心情那你何."
"当涂当涂见,芜湖芜湖见.八月十五夜,一似没柄扇."
"蝉眼龟形脚似蛛,未尝正面向人趋.如今饤在盘筵上,得似江湖乱走无."
"倒排双陆子,稀插碧牙筹.既似柿牛妳,又如铃马兜.鼓搥并㩧箭,直是有来由."
"八珍一箸千金价,往往精庖贱惠文.莫道形模大刚拙,剖珠也解献殷勤."
"却下乌台建隼旟,侯封归去袭龙舒.严霜尚满辞天阙,甘雨看随入境车."
"千里陵阳同陕服,凿门胙土寄亲贤.曙烟已别黄金殿,晚照重登白玉筵.江上浮光宜雨后,郡中远岫列窗前.天心待报期年政,留与工师播管弦."
"正是花时节,思君寝复兴.市沽终不醉,春梦亦无凭.岳面悬清雨,河心走浊冰.东门一条路,离恨正相仍."
"忆见萌芽日,还怜合抱时.旧欢如梦想,物态暗还移.素艳今无几,朱颜亦自衰.树将人共老,何暇更悲丝."
"托植经多稔,顷筐向盛时.枝条虽已故,情分不曾移.莫向阶前老,还同镜里衰.更应怜堕叶,残吹挂虫丝."
"人物同迁谢,重成念旧悲.连华得琼玖,合奏发埙篪.余枿虽无取,残芳尚获知.问君何所似,珍重杜秋诗."
"悠悠往古继来今,天地无穷照孔林.两到金丝堂下拜,门生无负百年心."
"今年六十七,老病随缘且遣日.今年记却来年事,来年记著今朝日."
"白银世界金色身,情与非情共一真.明暗尽时俱不照,日轮午后示全身."
"同呼碧嶂前,已是十余年.话别非容易,相逢不偶然.多为诗酒役,早免利名牵.幸有归真路,何妨学上玄."
"移桧托禅子,携家上赤城.拂琴天籁寂,欹枕海涛生.雪白寒峰晚,鸟歌春谷晴.又闻求桂楫,载月十洲行."
"何人见植初,老对梵王居.山鬼暗栖托,樵夫难破除.声高秋汉迥,影倒月潭虚.尽日无僧绕,清风长有余."
"琪木扶疏系辟邪,麻姑夜宴紫皇家.银河旌节摇波影,珠阁笙箫吸月华.翠凤引游三岛路,赤龙齐别五云车.星稀犹倚虹桥立,拟就张骞搭汉槎."
"神仙风格本难俦,曾从前皇翠辇游.红踯躅繁金殿暖,碧芙蓉笑水宫秋.宝车钿剥阴尘覆,锦帐香消画烛幽.一旦色衰归故里,月明犹梦按梁州."
"高奇一百篇,见造化工全.积思游沧海,冥搜入洞天.神珠迷罔象,瑞玉匪雕𫔔.休叹不得力,离骚千古传."
"圆塘绿水平,鱼跃紫莼生.要路贫无力,深村老退耕.犊随原草远,蛙傍堑篱鸣.拨棹茶川去,初逢谷雨晴."
"吟高鄙俗流,傲逸访巢由.古寺寻僧饭,寒岩衣鹿裘.园桃山鼠啮,崖蜜猎人偷.遂这个清性,浮生不苟求."
"高卧白云乡,崖泉对阁凉.守贫无属道,多病数求方.耕犊惊雷毙,寒芜入圃荒.如何帝未梦,吟苦顶铺霜."
"诗题：酬皇甫冉西陵见寄诗：西陵潮已漏,岛屿没中流.越客依风水,相看南渡头.寒光生极浦,暮雪映沧州.何事扬帆去,空惊海上鸥."
"又是春残也,如何出翠帷.落花人独立,微雨燕双飞.寓目魂将断,经年梦亦非.那堪向秋夕,萧飒暮蟾辉."
"又是秋残也,无聊意若何.客程江外远,归思夜深多.岘首飞黄叶,湘湄走白波.仍闻汉都护,今岁合休戈."
"病卧瘴云间,莓苔渍竹关.孤吟牛渚月,老忆洞庭山.壮志潜消尽,淳风竟未还.今朝忽相遇,执手一开颜."
"独夜思君切,无人知此情.沧洲归未得,华发别来生.孤馆木初落,高空月正明.远书多隔岁,犹念没前程."
"草叠到孤顶,身齐高鸟翔.势疑撞翼轸,翠欲滴潇湘.云湿幽崖滑,风梳古木香.晴空聊纵目,杳杳极穷荒."
"拂尘开素匣,有客独伤时.古调俗不乐,正声君自知.寒泉出涧涩,老桧倚风悲.纵有来听者,谁堪继子期."
"三千功满轻升去,留得山前旧隠基.但见白云长掩映,不知浮世几兴衰.松梢风触霓旌动,棕叶霜沾鹤翅垂.近代无人寻异事,野泉喷月泻秋池."
"韶也命何奇,生前与世违.贫栖古梵刹,终著旧麻衣.雅句僧抄遍,孤坟客吊稀.故园今孰在,应见梦中归."
"前贤功及物,禹后杳难俦.不及古今色,平分南北流.寒冲山影岸,清绕荻花洲.尽是朝宗去,潺湲早晚休."
"佛法诗名谁更继,未闻随分谒侯王.洗盂秋涧日华动,捣药夜堂云气香.苔藓乱青封叠石,杉松浓影过空墙.若非火岳□□地,那得吾师住久长."
"湖南虽不就卑官,高卧深云道自安.病起坐当秋阁迥,酒醒吟对夜涛寒.炉中药熟分僧服,榻上琴闲借我弹.幸遇清朝有良鉴,退身争忍似方干."
"骏马机前异,游人肘后悬.既参云外客,试为老僧看."
"平原翠削万琼瑰,顿辔尘沙眼暂开.文网牵人宁底急,未妨特特看山来."
"到处闻人乞篆踪,学来年久有深功.墨池阔类湘江水,笔冢高齐太华峰.金锡罢飞新解虎,铁盂收掌旧降龙.知师吟恋烟村景,不肯回头望九重."
"宝书惊绝耀天章,飞白亲题赐玉堂.瑞彩上腾流素月,朗河下注映丹墙.鹤盘吴屿双翎健,鹊顾雕陵巨翼长.游雾半收悬组练,轻云斜拂驻鸾皇.墨池并获三奇宝,翠琰俱生五色光.陪䜩禁林知有幸,叩头遥祝万年觞."
"知有英儒伯始孙,聚书讲学贲邱园.征搜合副来贤诏,旌表宜题遍德门.举族为人俱孝弟,深幽何草不兰荪.小冠子夏来相示,诗版因凭寄竹轩."
"宿雨一番蔬甲拆,春山几处茗旗香.ff."
"云隠秋鸿水隠鱼,相思难得惠休书.遥闻养性栖莲岳,不肯携筇入帝都.金殿圣缘应未断,玉堂知己渐凋疏.何人曾得陪高论,头戴神羊马大夫."
"溪山尽日行,方听远钟声.入院逢僧定,登楼见月生.露垂群木润,泉落一岩清.此景关吾事,通宵寐不成."
"先生双鬓华,深谷卧云霞.不伐有巢树,多移无主花.石泉春酿酒,松火夜煎茶.因问山中事,如君有几家."
"春至衡阳雁,思归塞路长.汀洲齐奋翼,霄汉共成行.雪尽翻风暖,寒收度月凉.直应到秋日,依旧返潇湘."
"春江多去情,相去枕长汀.数雁别湓浦,片帆离洞庭.雨余沙草绿,云散岸峰青.谁共观明月,渔歌夜好听."
"古今传此岭,高下势峥嵘.安得青山路,化为平地行.苍苔留虎迹,碧树障溪声.欲过一回首,踟蹰无限情."
"瓯闽在天末,此去整行衣.久客逢春尽,思家冒暑归.海云添晚景,山瘴灭晴晖.相忆吟偏苦,不堪书信稀."
"深山宜避暑,门户映岚光.夏木荫溪路,昼云埋石床.心源澄道静,衣葛蘸泉凉.算得红尘里,谁知此兴长."
"渡口树冥冥,南山渐隠青.渔舟归旧浦,鸥鸟宿前汀.静榻悬灯坐,闲门对浪扃.相思频到此,几番醉还醒."
"蹉跎春又晚,天末信来迟.长忆分携日,正当摇落时.独游饶旅恨,多事失归期.君看前溪树,山禽巢几枝."
"负琴兼杖藜,特地过岩西.已见竹轩闭,又闻山鸟啼.长松寒倚谷,细草暗连溪.久立无人事,烟霞归路迷."
"世路争名利,深山独结茅.安情自得所,非道岂相交.百尺松当户,千年鹤在巢.知君于此景,未欲等闲抛."
"闻罢城中讲,来安顶上禅.夜灯明石室,清磬出岩泉.欲访惭多事,相思恨隔年.终期息尘虑,接话虎溪边."
"闲来南渡口,迤逦看江枫.一路波涛畔,数家芦苇中.远汀排晚树,深浦漾寒鸿.吟罢慵回首,此情谁与同."
"谷口何时住,烟霞一径深.水声离远洞,山色出疏林.雪彩从沾鬓,年光不计心.自言人少到,犹喜我来寻."
"僧话磻溪叟,平生重赤松.夜堂悲蟋蟀,秋水老芙蓉.吟坐倦垂钓,闲行多倚筇.闻名来已久,未得一相逢."
"掩关苔满地,终日坐腾腾.暑气冷衣葛,暮云催烛灯.寂寥知得趣,疏懒似无能.还忆旧游否,何年别杜陵."
"曾于尘埃望,此景在烟霄.岩静水声近,山深暑气遥.杖藜青石路,煮茗白云樵.寄语为郎者,谁能访寂寥."
"拥锡南游去,名香几处焚.别来无远信,多恐在深云.好月曾同步,幽香省共闻.相思不相见,林下叶纷纷."
"久与乡关阻,风尘损旧衣.水思和月泛,山忆共僧归.林想添邻舍,溪应改钓矶.弟兄无苦事,不用别庭闱."
"新秋初雨后,独立对遥山.去鸟望中没,好云吟里还.长年惭道薄,明代取身闲.从有西征思,园林懒闭关."
"旧山临海色,归路到天涯.此别各多事,重逢是几时.江行晴望远,岭宿夜吟迟.珍重南方客,清风失所思."
"偶爱春山在,因循值暑时.风尘非所愿,泉石本相宜.坐久松阴转,吟余蝉韵移.自惭疏野甚,多失故人期."
"深居少往还,卷箔早秋间.雨洒吟蝉树,云藏啸狖山.炎蒸如便退,衣葛亦堪闲.静坐得无事,酒卮聊畅颜."
"孑然南越去,替尔畏前程.见说路歧崄,不通车马行.瘴烟迷海色,岭树带猿声.独向山家宿,多应乡思生."
"咫尺东溪路,年来偶访迟.泉声迷雨夜,花片落空枝.石径逢僧出,山床见鹤移.贫斋有琴酒,曾许月圆期."
"秋风楚江上,送子话游遨.远水宿何处,孤舟春夜涛.浦云沈雁影,山月照猿嗥.莫为饥寒苦,便成名利劳."
"烟霞多放旷,吟啸是寻常.猿共摘山果,僧邻住石房.蹑云双屐冷,采药一身香.我忆相逢夜,松潭月色凉."
"浮世况多事,飘流每叹君.路岐何处去,消息几时闻.吟里落秋叶,望中生暮云.孤怀谁慰我,夕鸟自成群."
"别业五湖上,春残去路赊.还寻旧山水,重到故人家.门径掩芳草,园林落异花.君知钓矶在,犹喜有生涯."
"高楼临古岸,野步晚来登.江水因寒落,山云为雪凝.远村虽入望,危槛不堪凭.亲老未归去,乡愁徒自兴."
"草堂南涧边,有客啸云烟.扫叶林风后,拾薪山雨前.野桥通竹径,流水入芝田.琴月相亲夜,更深恋不眠."
"方袍紫染出彤庭,久在林泉养性灵.无事挠心长见醉,有名传世不曾醒.多年别我头先白,此日逢师眼倍青.记得上都相会否,夜飞杯篆老君经."
"千峰夹一径,一径花枕泉.听泉复看花,行到钟山前.古寺云生屋,高僧月伴禅.自惭留一宿,匹马又朝天."
"沿溪复践云,云边访道人.水声齐入耳,山色来遶身.闻君话经济,使我开精神.少微星在此,飞诏何因循."
"清风不见面,白汗如波流.走来君洞里,云树冷飕飕.更泻葡萄绿,千杯沃倒愁.魂疑更回首,残热又为雠."
"蜀中何物灵,有竹慈为名.一丛阔数步,森森数十茎.长茎复短茎,枝叶不峥嵘.去年笋已长,今年笋又生.高低相倚頼,浑如长幼情.孝子侍父立,顺孙随祖行.慈爱必孝顺,根枝信天成.吾闻唐之人,孝行常忻忻.郓州张公艺,九世同一门.大帝闻其名,衡茅降至尊.冯宿丱岁时,随父庐祖坟.父子相随孝,灵芝特地春.北海吕元简,四世为家主.以至牛马羊,异母皆相乳.虞乡董恭直,鞠养诸孤遗.鸲鹆与鸦鹊,同巢而共枝.孝行动天地,鸟兽皆随时.又闻猓然兽,死不相弃离.{蜳攵}𧍪与鲛鱼,子母长相随.兽面而人心,此兽信有之.兽心而人面,其人诚可悲.李钧为侍御,弃母在温州.母因殍饿死,甘旨何悠悠.光禄李玕者,亦是斯人流.有母不侍养,异居经千秋.唐家法网宽,贷死流遐陬.崔湜为侍郎,天子赐瓜香.携归与爱妾,老母不得尝.一旦恶贯盈,杀之于路傍.越公钟绍京,至孝何殊常.少时得果瓜,先解进高堂.长大遇玄宗,荣华不可当.孝者名常新,逆者污人伦.人既不如竹,乃是一埃尘.夫为人子者,莫若事尊亲.夫为人父者,莫若教儿孙.积善与行孝,可以立其身.我愿移此竹,栽于率土滨.使彼行人见,皆为慈孝人.樵童见此竹,且莫伐为薪."
"能为孝义复为文,惟有君家事渐新.旌表已迎金殿敕,子孙常宴杏园春.亲情广阔追随大,鼓笛喧胜嫁娶频.更置书堂书万卷,不辞延待四方人."
"夜闻碛外铃声苦,晓听城头画角哀.不是感恩心似铁,谁人肯向此间来."
"僧门奇士有英公,篆隶高能世莫穷.五色彩毫传梦寐,三乘真谛达虚空.赐衣深染函关上,宠号光呼柰苑中.幸对风情添逸趣,好陪清话在莲宫."
"千寻练带新安水,万仞花屏问政山.自少云霞居物外,不多尘土到人间.壶悬仙岛吞舟罢,椀浸星宫沈水闲.宝箓箧垂金缕带,绛囊绛锁玉连环.静张棋势铺还打,默考仙经补又删.床并葛鞋寒兔伏,窗横柽几老龙跧.溪童乞火朝敲竹,山鬼听琴夜撼{枦睘}.草暗碧潭思句曲,松昏紫气度深关.龟成浅甲毛犹绿,鹤化幽翎顶更殷.阮洞神仙分药去,蔡家兄弟寄书还.黄精苗倒眠青鹿,红杏枝低挂白鹇.容易煮茶供客用,辛勤栽果与猿攀.常寻灵穴通三岛,拟过流沙化百蛮.新隠渐开侵月窟,旧林犹悦枕沙湾.手疏俗礼慵非傲,肘护灵方臂不悭.海上使频青鸟黠,箧中藏久白馿顽.筇枝健拄菖蒲节,笋栉高簪玳瑁斑.花气熏心香馥馥,涧声聆耳冷潺潺.高坟自掩浮生骨,短晷难穷不死颜.早晚重逢萧坞客,愿随芝盖出尘寰."
"阴香装艳入青纱,还与敧眠好事家.梦里却成三色雨,枕山不敢鬭清华."
"嘉陵江畔饯行车,离袂难分十里余.慷慨莫夸心似铁,留连不觉泪成珠.风光川谷梅将发,音信云天雁未疏.立马举鞭无限意,会稀别远拟何如."
"屈指依稀十五年,鸾台秘阁位相悬.分飞淮甸雁行断,重见江楼蟾影圆.滞迹未偕朝北阙,高才方命入西川.愿君通理须还早,拜庆慈亲几杖前."
"一承兑泽莅方州,八度春光照郡楼.好景几时官吏醉,名山时领管弦游.空花任尔频侵眼,老雪从他渐满头.归去杜陵池阁在,只能欢笑不能愁."
"屈指平阳别社莲,蟾光一百度曾圆.孤云自在知何处,薄宦参差亦信缘.山郡披风方穆若,花时分袂更凄然.摇鞭相送嘉陵岸,回首群峰隔囊边."
"摇落江天万木空,雁行斜戛塞垣风.征闺捣月离愁远,旧馆眠云旅梦通.郢客岂能陪下里,臯禽争肯恋樊笼.此心旷荡谁相会,尽在南华十卷中."
"金闺寂寞罢粧台,玉筯栏干界粉腮.花落掩关春欲暮,月圆欹枕梦初回.鸾胶岂续愁肠断,龙剑难挥别绪开.曾寄锦书无限意,塞鸿何事不归来."
"齐朝庆裔祖敖曹,麟角无双凤九毛.声价五侯争辟命,文章一代振风骚.醉琴自寄陶家意,梦枕谁听益郡刀.补衮应星曾奏举,北山南海孰为高."
"薄暮疏林宿鸟还,倚楼垂袂复凭栏.月沉江底珠轮净,云锁峰头玉叶寒.刘毅暂贫虽壮志,冯唐将老自低颜.无言独对秋风立,拟把朝簪换钓竿."
"彭寿殇龄共两空,幻泡缘影梦魂中.缺圆宿会长如月,飘忽浮生疾似风.修短百年先后定,贤愚千古是非同.南柯太守知人意,休问陶陶塞上翁."
"岁稔民康绝讼论,政成公暇自由身.朝看五马闲如社,夜拥双姬暖似春.家记不忧凭冢子,官资无愧是朝臣.岂同龌龊祁员外,至死悲凉一妇人."
"官吏潜陈借寇词,宦情乡梦两相违.青城锦水无心住,紫阁莲峰有意归.张翰鲈鱼因醉忆,孟光书信近春稀.黄茅瘴色看看起,贪者犹疑别是机."
"柳成金穗草如茵,载酒寻花共赏春.先入醉乡君莫问,十年风景在三秦."
"去年曾看牡丹花,蛱蝶迎人傍彩霞.今日再游光福寺,春风吹我入仙家.当筵芬馥歌唇动,倚槛娇羞醉眼斜.来岁未朝京阙去,依前和露载归衙."
"曾求芳茗贡芜词,果沐颁霑味甚奇.龟背起纹轻炙处,云头翻液乍烹时.老丞倦闷偏宜矣,旧客过从别有之.珍重宗亲相寄惠,水亭山阁自携持."
"烟雨楼台渐晦冥,锦江澄碧浪花平.卞和未雪荆山耻,庄舄空伤越国情.天际寂寥无雁下,云端依约有僧行.登高欲继离骚咏,魂断愁深写不成."
"边郡荒凉悲且歌,故园迢递隔烟波.琴声背俗终如是,剑气冲星又若何.朝客渐通书信少,钓舟频引梦魂多.北山更有移文者,白首无尘归去么."
"莫嗔阮氏哭途穷,万代深沉恨亦同.瑞玉岂知将抵鹊,铅刀何事却屠龙.九夷欲适嗟吾道,五柳终归效古风.独倚郡楼无限意,满江烟雨正冥蒙."
"穷通分定莫凄凉,且放欢情入醉乡.范蠡扁舟终去相,冯唐半世只为郎.风飘玉笛梅初落,酒泛金樽月未央.休把虚名挠怀抱,九原丘垅尽侯王."
"绣衣公子宴池塘,淑景融融万卉芳.珠翠照天春未老,管弦临水日初长.风飘柳线金成穗,雨洗梨花玉有香.醉后不能离绮席,拟凭青帝系斜阳."
"金杯不以涤愁肠,江郡芳时忆故乡.两岸烟花春富贵,一楼风月夜凄凉.王章莫耻牛衣泪,潘岳休惊鹤鬓霜.归去莲花归未得,白云深处有茅堂."
"古今通塞莫咨嗟,谩把霜髯敌岁华.失手已惭蛇有足,用心休为鼠无牙.九天云净方怜月,一夜风高便厌花.独倚郡楼人不会,钓舟春浪接平沙."
"二月风光似洞天,红英翠萼蔟芳筵.楚王云雨迷巫峡,江令文章媚蜀笺.歌黛久颦春岫歛,舞衣新绣晓霞鲜.酒阑香袂初分散,笑指渔翁钓暮烟."
"醉卓寒筇傍水行,渔翁不会独吟情.龟能顾印谁相重,鹤偶乘轩自可轻.簪组百年终长物,文章千古亦虚名.是非得丧皆闲事,休向南柯与梦争."
"高秋咸镐起霜风,秦汉荒陵树叶红.七国鬭鸡方贾勇,中原逐鹿更争雄.南山漠漠云常在,渭水悠悠事旋空.立马举鞭遥望处,阿房遗址夕阳东."
"乐广亡来水镜稀,宓妃嫫母混妍媸.且于雾里藏玄豹,休向窗中问碧鸡.百氏典坟空自苦,一堆萤雪竟谁知.门前春色芳如昼,好掩书斋任所之."
"花落青苔锦数重,书淫不觉避春慵.恣情枕上飞庄蝶,任尔云间骋陆龙.玉液未能消气魄,牙签方可涤昏蒙.起来已被诗魔引,窗外寒敲翠竹风."
"蹄涔岂信有沧浪,萤火何堪并太阳.渊奥未曾探禹穴,矜夸便拟越丘墙.小巫神气终须怯,下俚音声必不长.近日冰壶多晦昧,虎皮羊质也观光."
"忘忧何必在庭萱,是事悠悠竟可宽.酒病未能辞锦里,春狂又拟入桃源.风吹杨柳丝千缕,月照梨花雪万团.闲泥金徽度芳夕,幽泉石上自潺湲."
"独上江楼望故乡,泪襟霜笛共凄凉.云生陇首秋虽早,月在天心夜已长.魂梦只能随蛱蝶,烟波无计学鸳鸯.蜀笺都有三千幅,总写离情寄孟光."
"朱栏芳草绿纤纤,欹枕高堂卷昼帘.处处落花春寂寂,时时中酒病厌厌.塞鸿信断虽堪讶,梁燕词多且莫嫌.自有卷书销永日,霜华未用鬓边添."
"琴中难挑孰怜才,独对良宵酒数杯.苏子黑貂将已敝,宋弘青鸟又空回.月空净牖霜成隙,风卷残花锦作堆.欹枕梦魂何处去,醉和春色入天台."
"巧舌如簧总莫听,是非多自爱憎生.三人告母虽投杼,百犬闻风只吠声.辨玉且宽和氏罪,诬金须认不疑情.因思畴昔游谈者,六国交驰亦受烹."
"未上亨衢独醉吟,赋成无处博黄金.家人莫问张仪舌,国士须知豫让心.照乘始堪沽善价,阳春争忍混凡音.鹍鹏鳞翼途程在,九万风云海浪深."
"新秋菡萏发红英,向晚风飘满郡馨.万叠水纹罗乍展,一双㶉𫛶绣初成.采莲奴散吴歌阕,拾翠人归楚雨晴.远岸牧童吹短笛,蓼花深处信牛行."
"荒僻淹留岁已深,解龟无计恨难任.守方半会蛮夷语,贺厦全忘燕雀心.夜静倚楼悲月笛,秋寒欹枕泣霜砧.宦情总逐愁肠断,一筯鲈鱼直万金."
"直气从来不入时,掩关慵更钓磻溪.斯文未丧宣尼叹,吾道将穷阮籍悲.轻粉覆墙凝夜砌,乱金铺菊织秋篱.南阳卧久无人问,薄命非才有可疑."
"圣朝佳节遇长春,跪捧金炉祝又焚.宝藏发来天地秀,兵戈销后帝皇尊.太平基址千年永,混一车书万古存.更有馨香满芳槛,和风迟日在兰荪."
"幽庭凝碧亦涟漪,簷霤声繁聒梦归.半岫金乌才委照,一川石燕又交飞.濯枝霡霂梅花吐,吹渚飘飖暑气微.因忆故园闲钓处,苍苔斑驳满渔矶."
"凭高多是偶汍澜,红叶何堪照病颜.万叠云山供远恨,一轩风物送秋寒.背琴鹤客归松径,横笛牛童卧蓼滩.独倚郡楼无限意,夕阳西迈水东边."
"小桥流水接平沙,何处行云不在家.毕卓未来轻竹叶,刘晨重到𣨼桃花.琴樽冷落春将尽,帏幌萧条日又斜.回首却寻芳草路,金鞭拂柳思无涯."
"柳摆轻丝拂嫩黄,槛前流水满池塘.一筵金翠临芳岸,四面烟花出粉墙.舞袖逐风翻绣浪,歌尘随燕下雕梁.蛮笺象管休凝思,且放春心入醉乡."
"桐叶飞霜落井栏,菱花藏雪助衰颜.夜窗飒飒摇寒竹,秋枕迢迢梦故山.临水钓舟横苇岸,隔溪禅侣启柴关.觉来依旧三更月,离绪乡心起万端."
"旧馆秋寒一梦长,水帘疏影入回塘.宦情率尔拖渔艇,客恨依然在燕梁.白鹭独飘山面雪,红蕖全谢镜心香.起来不语无人会,醉倚东轩半夕阳."
"近窗卧砌两三丛,佐静添幽别有功.影镂碎金初透月,声敲寒玉乍摇风.无凭费叟烟波碧,莫信湘妃泪点红.自是子猷偏爱尔,虚心高节雪霜中."
"素灵失律诈风流,强把芳菲半载偷.是叶葳蕤霜照夜,此花烂熳火烧秋.谢莲色淡争堪种,陶菊香秾亦合羞.谁道金风能肃物,因何厚薄不相侔."
"袅袅香英三四枝,亭亭红艳照阶墀.正当晚槛初开处,恰似春闱就试时.少女不吹方熠爚,东君偏惜未离披.夜深斜倚朱栏外,拟把隣光借与谁."
"齐女幈帏失旧容,侍中冠冕有芳踪.翅翻晚鬓寻香露,声引秋丝逐远风.旅馆听时髭欲白,戍楼闻处叶多红.只知送恨添愁事,谁见凌霄羽蜕功."
"朱冠金距彩毛身,昧爽高声已报晨.作瑞莫惭先贡楚,擅场须信独推秦.淮南也伴升仙犬,函谷曾容借晓人.此日卑栖随饮啄,宰君驱我亦相驯."
"多时窗外语呢喃,只要佳人卷绣帘.大厦已成须庆贺,高门频入莫憎嫌.花间舞蝶和香趁,江畔春泥带雨啣.栖息数年情已厚,营巢争肯傍他簷."
"叶如羽盖岂堪论,百步清阴锁绿云.善政已闻思召伯,英风偏称号将军.静铺讲席麟经润,高拂□枝兔影分.更有岁寒霜雪操,莫将樗栎拟相群."
"素律初回枕簟凉,松风飘泊入华堂.谈鸡寂默纱窗静,梦蝶萧条玉漏长.归去水云多阻隔,别来情绪足悲伤.霜砧月笛休相引,只有离襟泪两行."
"风送秋荷满鼻香,竹声敲玉近虚廊.梦回故国情方黯,月过疏帘夜正凉.菱镜也知移艳态,锦书其柰隔年光.鸾胶处处难寻觅,断尽相思寸寸肠."
"重阳不忍上高楼,寒菊年年照暮秋.万叠故山云总隔,两行香泪血和流.黄茅莽莽连边郡,红叶纷纷落钓舟.归计未成年渐老,茱萸羞戴雪霜头."
"载花乘酒上高山,四望秋空八极宽.蜀国江山存不得,刘家豚犬取何难.张仪旧壁苍苔厚,葛亮荒祠古木寒.独对斜阳更惆怅,锦江东注似波澜."
"剑关云栈乱峥嵘,得丧何由险与平.千载龟城终失守,一堆鬼录谩留名.季年必不延昏主,薄赏那堪激懦兵.李特后来多二世,纳降归拟尽公卿."
"蜀都春色渐离披,梦断云空事莫追.宫阙一城荒作草,王孙犹自醉如泥.谁家玉笛吹残照,柳市金丝拂旧堤.可惜锦江无锦濯,海棠花下杜鹃啼."
"回车院了未回车,三载疲民咏袴襦.借寇已承英主诏,乞骸须上老臣书.黄金蜀柳笼朱户,碧玉湘筠映绮疏.因问满筵诗酒客,锦江何处有鲈鱼."
"十月芙蓉花满枝,天庭驿骑赐寒衣.将同玉蝶侵肌冷,也遣金鹏遍体飞.夜卧始知多忝窃,昼行方觉转光辉.深冬若得朝丹阙,太华峰前衣锦归."
"淡淡微红色不深,依依偏得似春心.烟轻虢国颦歌黛,露重长门歛泪衿.低傍绣帘人易折,密藏香蕊蝶难寻.良宵更有多情处,月下芬芳伴醉吟."
"东风满地是梨花,只把琴心𣨼酒家.立处晚楼横短笛,望中春草接平沙.雁行断续晴天远,燕翼参差翠幕斜.归计未成头欲白,钓舟烟浪思无涯."
"分飞屈指十三年,菡萏峰前别社莲.薄宦偶然来左蜀,孤云何事在南燕.一封瑶检音初达,两处金沙色共圆.珍重汤休惠佳句,郡斋吟久不成眠."
"屈指良交十四人,隙驹风烛渐为尘.当初花下三秦客,只有天涯二老身.乘醉几同游北内,寻芳多共谒东邻.此时阻隔关山远,月满江楼泪满巾."
"横经叉手步还趋,积善方知庆有余.五个小雏离学院,一行新雁入贫居.攘羊告罪言何直,舐犊牵情理岂虚.劝汝立身须苦志,月中丹桂自扶疏."
"青镜重磨照白须,白须闲撚意何如.故园迢递千山外,荒郡淹留四载余.风送竹声侵枕簟,月移花影过庭除.秋霜满领难消释,莫读离骚失意书."
"寂寂无憀九夏中,傍簷依壁待清风.壮图奇策无人问,不及南阳一卧龙."
"蜀路新修尽坦平,交亲深幸再逢迎.正当返袂思乡国,却似归家见弟兄.霑泽只惭尧綍重,溯流还喜范舟轻.欲将感恋裁书旨,多少鱼笺写得成."
"嘉陵江畔接荣川,两畔旌旗下濑船.郡印已分炎瘴地,朝衣犹惹御炉烟.莲塘小饮香随艇,月榭高吟水压天.锦字莫嫌归路远,华夷一统太平年."
"我儿辞去泪双流,蜀郡秦川两处愁.红叶满山归故国,黄茅徧地住他州.荷衣晓挂惭官吏,菱镜秋窥讶鬓髹.好向云泉营旧隠,莫教庄叟畏牺牛."
"偶奉纶书莅旭川,郡楼嘉致尽依然.松欹鸟道云藏寺,月满渔舟水浸天.望帝古祠花簇簇,锦城归路草芊芊.有时倚槛垂双袂,故国风光似眼前."
"闲庭欹枕正悲秋,忽觉新编涴远愁.才薄只愁安雁户,年高空忆复渔舟.鹭翘皓雪临汀岸,莲袅红香匝郡楼.对景却惭无藻思,南金荆玉卒难酬."
"郡城楼阁遶江滨,风物清秋入望频.铜鼓祭龙云塞庙,芦花飘市雪粘人.莲披净沼群香散,鹭点寒烟玉片新.归去杜陵池馆在,且将朝服拂埃尘."
"依约樊川似旭川,郡斋风物尽萧然.秋庭碧藓铺云锦,晚阁红蕖簇水仙.醉笔语狂挥粉壁,歌梁尘乱拂花钿.情怀放荡无羁束,地角天涯亦信缘."
"摇摇离绪不能持,满郡花开酒熟时.羞听黄鶑求善友,强随绿柳展愁眉.隔云故国山千叠,傍水芳林锦万枝.圣主未容归北阙,且将勤俭抚南夷."
"春云春日共朦胧,满院梨花半夜风.宿酒未醒珠箔卷,艳歌初阕玉楼空.五湖范蠡才堪重,六印苏秦道不同.再取素琴聊假寐,南柯灵梦莫相通."
"微雨微风隔昼帘,金炉檀炷冷慵添.桃花满地春牢落,柳絮成堆雪弃嫌.宝瑟不能邀卓氏,彩毫何必梦江淹.宦情归兴休相挠,隼旆渔舟总未厌."
"春霁江山似画图,醉垂鞭袂出康衢.猖狂乱打貔貅鼓,稽懒慵修鸳鹭书.老色渐来欺鬓发,闲情将欲傲簪裾.苔钱遍地知多少,买得花枝不落无."
"薄薄春云笼皓月,杏花满地堆香雪.醉垂罗袂倚朱栏,小数玉仙歌未阕."
"西斋新竹两三茎,也有风敲碎玉声.莫恨移来栏槛远,譬如元本此间生."
"绣林红岸落花钿,故去新来感自然.绝塞杪春悲汉月,长林深夜泣缃弦.锦书雁断应难寄,菱镜鸾孤貌可怜.独倚画屏人不会,梦魂才别戍楼边."
"绮筵金碧照芳菲,酒满瑶卮水满池.去岁南岐离郡日,今春东蜀看花时.俭莲发脸当筹著,绪柳生腰按柘枝.座客半酣言笑狎,孔融怀抱正怡怡."
"去年今日到荣州,五骑红尘入郡楼.貔虎只知迎太守,蛮夷不信是儒流.奸豪已息时将泰,疲瘵全苏岁又周.圣主若容辞重禄,便归烟水狎群鸥."
"华林幽胜地,胡氏旧门闾.四远来名士,一家常义居.素风殊不坠,儒业未曾虚.何日谐寻访,琴棋万卷书."
"家隠西山下,华林地绝尘.门旌千古义,学聚四方人.道致清云富,名随白日新.他年应许我,猿鹤一相亲."
"南纪仙乡景最佳,林泉幽致有儒家.门旌孝义为人范,殿试贤能是国华.物象四时供野兴,图书万卷益生涯.遥思竹阁凭虚槛,下瞰章江浸晓霞."
"滕王阁畔斗星傍,此处幽人构草堂.鹤散窗含松岛露,客来衣带橘洲香.诏旌门第殊恩沛,教被乡闾益讼藏.小圃花时三径雪,朝昏谁共对琴觞."
"烟霞缥缈锁仙乡,万卷诗书一草堂.孝义声华辉北阙,门闾显赫耀南方.千寻瀑布侵肌冷,四季闲花扑鼻香.胜事人间无敌处,王公诗版砌虹梁."
"桃李清明旧著行,门旌高映郤诜堂.乌衣里巷钦风化,曲水杯盘乐羽觞.客馆早邻徐孺宅,仙居今似武夷乡.家声传得缃缣事,后裔扬名道更光."
"满架高峰隠史书,英儒冠盖会仙居.云霞满屋光难掩,松柏数庭景有余.累世子孙传孝义,一时旌表在门闾.要知感伏休征处,次第鸾凰上碧虚."
"华林茂族蔼青芬,族本重华远裔孙.弟姪声光攀郤桂,君王恩渥表于闾.书帏月鉴琴横席,吟阁云残村隔原.多感朝英寄诗什,永留风雅贲丘园."
"大易谈余庆,胡君世聚居.家声先孝弟,庭训守诗书.百堵环堂宇,千箱助岁储.荣逢平治日,天监表门闾."
"门籍偏彰孝义名,书斋高启集群英.池光冷射缣缃帙,竹籁清含弦诵声.养鹤庭连栽药圃,驻僧居近煮茶铛.江上胜地文章盛,岁岁人看出谷鶑."
"梁代真人上紫微,水盘山脚五云飞.杉松老尽无消息,犹得千一年度归."
"五十衰翁二十妻,目昏发白已头低.绛帏深处休论议,天外青鸾伴木鸡."
"雨集枯池时渐满,藤笼老木一翻新.如今且悦目前景,粧点亭台随分春."
"翡翠戏翻荷叶雨,鹭鸶飞破竹林烟.时沽村酒临轩酌,旋碾新茶靠石煎."
"觌面难逢处,如何顾鉴咦.乞师垂半偈,免使后人疑."
"又领亲民任,星车别紫微.隼旟新命重,鹤发故人稀.云树看如画,风帆去似飞.乡中诸父老,荣羡锦衣归."
"湘川佳致有浯溪,元结雄文向此题.想得后人难以继,高名常与白云齐."
"弄珠滩上欲销魂,独把离怀寄酒樽.无限烟花不留意,忍教芳草怨王孙."
"松接朝天路,钟闻贾客船.醮坛秋有月,丹井古无泉."
"竹密通幽迳,桥横逐涧斜.阴崖耸圭璧,古蔓引龙蛇.寺僻虚僧磬,亭荒足兔罝.紫微今不见,著意采黄花."
"万木参天绕寺篱,一声孤磬彻江湄.楼边已失陈鸿记,亭上犹存杜牧诗.细雨乍经岩溜响,嫩苔长积石桥危.知予好古心常切,僧与前山觅断碑."
"珍重标前史,名教万古存.谁知刘越石,便是洞天门.变化终□测,神仙未易论.后人采扣处,白石又黄昏."
"浔阳风景接洪都,传说胡君四世居.诗句满朝皆诵咏,君王旌孝表门闾.数闻过客谈多惠,几欲凭僧去借书.若把公卿名刻石,共瞻驷马慕相如."
"文明天子重词臣,圣制褒扬日月新.宸翰特颁仙署额,皇风先发玉堂春.虬龙逸势诚难伏,鸾鹤回翔信得真.齐武任夸非入妙,汉章虽巧未通神.匪唯衒耀鼇宫客,兼是辉华凤阁人.幸接英儒同赞咏,辄书狂斐继清尘."
"全家离锦水,五月下瞿塘.绣服青蛾女,雕鞍白面郎.累累辎重远,杳杳路歧长."
"暂来双阙下,雅向九霞间.遂策云中杖,言归海上山.入林煮白石,服气驻朱颜.自愧风尘客,琼枝窅莫攀."
"学就书闻在道林,几年辛苦用身心.九霄雨露酬知早,百首风骚立意深.青白野云闲里卧,古今碑碣醉中寻.因何负此多般艺,可惜教师鬓雪侵."
"蛮牋象管少年时,几赋帘前祝寿诗.三殿荷恩卿相看,两朝承宠帝王知.寻穷太华高低景,念尽长安内外碑.可惜篆文今绝笔,李阳冰后只吾师."
"太液池边看月时,好风吹动万年枝.谁家玉匣开新镜,露出清光些子儿."
"军门半掩槐花宅,每过犹闻哭临声.渐穷老仆慵看马,著惨佳人懒按筝.诗侣酒徒消散尽,一场春梦越王城."
"珠崖风景水南村,山下人家林下门.鹦鹉巢时椰结子,鹧鸪啼处竹生孙.渔盐家给无虚市,禾黍年登有酒尊.远客杖藜来往熟,却疑身世在桃源."
"我爱真人居,高台倚寥泬.洞天开两扉,邈尔与世绝.缥缈乘鸾女,华颜映绿发.举手拂烟虹,吹笙弄松月.森罗窥万象,境异趣亦别.何必服金丹,飞身向蓬阙."
"去岁海棠花发日,曾将诗句咏芳妍.今来花发春依旧,君已雄飞玉案前.骤隔清尘枢要地,独攀红蘂艳阳天.疏枝高映银台月,嫩叶低含绮阁烟.花落花开怀胜赏,春来春去感流年.清辞早缀巴人唱,妙翰犹缄蜀国牋.共仰壮图方赫耳,自嗟衰鬓转皤然.因凭鶑蝶传消息,莫望蓬莱有病仙."
"几忆汤师役梦魂,醉吟想在落花村.背尘事见寻常说,出格诗曾子细论.书信寄凭虽有路,笑谈重约恨无门.今来鬓雪应多也,莫惜频频近酒罇."
"内署延宾宴玉堂,紫闱深启会琳琅.云霏宝额题宸翰,金错瑶编勒御章.盘荐异羞罗彩翠,盏颂醇醴湛清光.柳当朱槛春先到,日过花砖影渐长.吟客尽容窥绮阁,栖禽应许托雕梁.观荣共乐文明代,惟愿登歌颂圣皇."
"九霄新命降丝纶,荣列青宫听侍亲.著□显通天上籍,循陔重看海边春.入为鸳鹭行中客,归作烟霞象外人.一自二疏东去后,唯公千载继芳尘."
"清贵无过近侍臣,多情犹忆旧交亲.金莲烛下裁诗句,麟角峰前寄隠沦.和气忽飘燕谷暖,好风徐起谢庭春.缄藏便是山家宝,留与儿孙世不贫."
"蓬莱阁下旧邻居,偶别俄惊四载余.每见寒葭思倚玉,忽临秋水得双鱼.人间贵盛君谁及,物外优闲我自如.闻说归艎向春渚,深知不与道情疏."
"往岁别京畿,栖山与众违.君心似松柏,雁足寄珠玑.学道情难笃,烧丹力尚微.云中鸡犬在,祇候主人归."
"偶思皇泽来丹阙,却为禅斋返旧林.岭上白云终挂念,人间余事不关心.澄潭雨过秋涵月,古桧风生夜对琴.闻道石桥多胜境,几时相伴一闲寻."
"江外力为儒,荣华表里闾.后生多折桂,数世必同居.筑室寒留谷,穿池夏养鱼.买山添胜境,移席讲新书.竹鸟邻僧刹,溪亭入野蔬.姓名喧魏阙,行止到公车.顾我曾游此,多年尚忆诸.未能重得去,寄咏一踌躇."
"滁上分忧老外郎,昔年曾此典南漳.双旌引过题桥路,五里迎归衣锦乡.种是万株松树在,至今民唤作甘棠."
"山矿生金乳,地官辟关门.石矿水直出,供养天心尊."
"天风毗地势,地水转势头.沙石立来堆,水心主巨州."
"八龙归顺起峰端,虎啸岩前左右回.好与子孙兴徒众,他时须降御书来."
"入海浮生汗漫秋,紫皇高宴五云楼.霓裳曲罢天风起,吹散仙香满十洲."
"楼锁彤霞地绝尘,碧桃花发九天春.东皇近日慵游宴,闲煞瑶池五色麟."
"上清仙路有丹梯,影响行人到即迷.不会无端个渔父,阿谁教入武陵溪."
"本来方朔是真仙,偶别丹台未得还.何事玉皇消息晚,忍教憔悴向人间."
"新拜天官上玉都,紫皇亲授五灵符.群仙个个来相问,人世风光似此无."
"有国由来在得贤,莫言兴废是循环.武侯星落周瑜死,平蜀降吴似等闲."
"一树繁英夺眼红,开时先合占东风.可怜地僻无人赏,抛掷深山乱木中."
"夹路轻风撼柳条,雨侵春态动无憀.采香陌上谁家女,湿损钗头翡翠翘."
"满城春色花如雪,极目烟光月似钩.总是动人乡思处,更堪容易上高楼."
"汉武年高慢帝图,任人曾不问贤愚.直饶四老依前出,消得江充宠佞无."
"门掩松萝一迳深,偶携藜杖出前林.谁知尽日看山坐,万古兴亡总在心."
"点点渔灯照浪清,水烟疏碧月胧明.小滩惊起鸳鸯处,一只采莲船过声."
"家隔西秦无远信,身随东洛度流年.病来旅馆谁相问,牢落闲庭一树蝉."
"旅怀秋兴正无涯,独倚危楼四望赊.谷变陵迁何处问,满川空有旧烟霞."
"雪冻阴河半夜风,战回狂寇血漂红.据鞍遥指长安路,须刻麟台第一功."
"愁听南楼角又吹,晓鸡啼后更分离.如何销得凄凉思,更劝灯前酒一巵."
"霜梅先拆岭头枝,万卉千花冻不知.留得和羹滋味在,任他风雪苦相欺."
"入谷先生一阵香,异花奇木簇禅堂.可怜门外高低路,万毂千蹄日日忙."
"茅屋萧寥烟暗后,松窗寂历月明初.此时谁念孤吟客,唯有黄公一帙书."
"天上瑶池覆五云,玉麟金凤好为群.不须更饮人间水,直是清流也污君."
"悠悠信马春山曲,芳草和烟铺嫩绿.正被离愁著莫人,那堪更过相思谷."
"圣泽安排当散地,贤侯优贷借新居.闲中亦有闲生计,写得南华一部书."
"乱云堆里结茅庐,已共红尘迹渐疏.莫问野人生计事,窗前流水枕前书."
"乍脱尘埃梦寐安,透明岩上一开颜.晚霞双处似闻雁,远目尽时犹有山.仙迹不随岩桂老,禅心长共岭云闲."
"水共逍遥云共孤,混时言笑只佯愚.经年但醉宜城酒,千里惟担华岳图.寻野鹤来空碧洞,觅琴僧去渡重湖.人间再见知何日,乞取先生石辘轳."
"古观重重遶翠微,杉松深处掩双扉.云生万壑投龙去,海隔三山放鹤归.花洞宴游春日永,石坛朝礼曙星稀.每听高论长生理,拟向寰中便拂衣."
"怜君千里别,新马黑貂裘.白首辞乡泪,黄云入塞愁.月明沙碛夜,霜落雁门秋.去去燕然上,功名会见收."
"青山园远嶂,流水泻鸣弦.游豫王正月,讴歌帝万年.草香吹辇路,鸟弄杂宫悬.霑醉尧尊酒,何由报所天."
"忆昔僦居明德坊,官资俱是校书郎.青衫共直昭文馆,白首同登政事堂.佐国庙谟君已展,避贤荣路我犹妨.主恩至重何时报,老眼相看泪两行."
"衡岳烟萝紫阁云,名高湖外晚游秦.清词古学儒生业,圆笠方袍释子身.竹杖拄归山里寺,篆书留与世间人.我疑簪组成为缚,空仰吾师去路尘."
"吾宗何事独称雄,今昔名高继古风.王右军书传智永,李阳冰篆付英公.墨研天电煤疑绝,砚琢端溪石欲空.珍重真踪千载后,谁来三日看无穷."
"□爱王家草圣踪,独于小篆苦留功.何人会得师高意,欲把时风变古风."
"京国相逢意尽倾,不须池草梦中生.细将两地行藏语,消尽几番长短更.篱外黄花香共嗅,案头易传手中评.惭予才竭难为弟,况复输兄独秀名."
"弱龄志登涉,壮即远行游.名山忍偏历,书剑多迟留.我思在锦水,木落巴山秋.愿随蛾眉月,影入平羌流.孤飞何处鹤,清唳寒云愁.赏心隔欢爱,怅望烟峦稠."
"桐轩潇洒远尘机,伯始英风世不衰.千亩自封轻渭叟,五经同拜重宣尼.衣无常主门多义,仓有余粮俗共熙.仁智眼前从所乐,利名身外更何思.琴清善召云中鹤,床稳高蓍叶上龟.茶煮玉泉僧至日,酒𫇴金蚁菊芳时.往来虚席宾朋盛,朝暮过堂子弟奇.万卷诗书归腹箧,地仙踪迹少人知."
"西游久不得师书,睹物相思展篆图.情厚未忘莲社约,分深曾伴橘洲居.青云作阵宜长卧,白酒资吟莫破除.见说近来挥彩笔,字皆飞动有功夫."
"尘劳最是爱山居,借得丹台半日余.黄雪糁来松径满,白云飞去洞门虚.扫苔有客题诗句,滴露无人校道书.何日结巢依石室,早从湖海赋归欤."
"秋庭肃肃风𩙫𩙫,寒星列空蟾魄高.搘颐静坐神不劳,鸟窠无端吹布毛."
"禅得玄机笔得精,孤云光彩甚分明.毫端落纸堪为宝,海内无人不重名.山约终归双履在,髭因凉剃一刀轻.何妨换取群鹅了,却与迷徒指化城."
"天不高,地不厚,自是时人觑不透.但看腊月二十五,依旧面南看北斗."
"乾坤并万象,地狱及天堂.物物皆真见,头头用不伤."
"堆山积岳来,一一尽尘埃.更拟论玄妙,冰消解瓦摧."
"辩口利舌问,高低总不亏.还知应病药,诊候在临时."
"当人如举唱,三句岂能该.有问如何事,南岳与天台."
"相见不扬眉,君东我亦西.红霞穿碧落,白日绕须弥."
"因僧问我西来意,我话居山七八年.草履只栽三个耳,麻衣曾补两番肩.东庵每见西庵雪,下涧长流上涧泉.半夜白云消散后,一轮明月到床前."
"云门透法身,法身何许人.雁回沙塞北,鹦鹉慕西秦."
"东家李四婆,西家来乞火.门外立少时,嗔他停滞我.恶发走归家,虚心屋里坐.可怜群小儿,终日受饥饿.有眼不点睛,空锁髑髅破."
"五彩画牛头,黄金为点额.春晴二月初,农人皆取则.寒食贺新正,铁钱三五百."
"钟声清,鼓声响,早晚相闻休妄想.荐得徒劳别问津,莫道山僧无伎俩."
"两个童儿舁木鼓,左边打了右边舞.刹那变现百千般,分明示君君记取."
"雪霁长空,迥野飞鸿.段云片片,向西向东."
"支遁行藏惠远才,几年嵩少避浮埃.八行丹诏云间落,一对紫衣天上来.诵律夜窗寒月皎,闭门秋渚白莲开.名高自达帝王听,就降殊恩不假媒."
"千官朝谒五门前,一路春风蜡烛烟.宫漏乍停班已定,紫云开处望尧天."
"万国车书一太平,宫花无数管弦声.近臣入奏新祥瑞,昨夜黄河彻底清."
"律管飞灰报早春,寿阳梅淡落香裀.词人竞进新诗入,俊思无过白舍人."
"十二楼前御柳垂,九重城里百花时.宣州恰进红丝毯,便遣宫娥舞柘枝."
"彤廷立仗雪初销,仙乐空悬䜩百寮.齐指终南称万寿,远平香案碧岧峣."
"楼前宣赦掣金鸡,大礼新成彩仗归.万岁声高天地喜,庆云飞上衮龙衣."
"中使传宣出未央,外宫庭燎发荣光.怪来连夜催仪注,元是平明册五王."
"掖庭宫女仅千人,有勅都教放出门.恋主顿忘幽愤意,促辞中使尽啼痕."
"翰苑新除李谪仙,鼇宫春雨湿花砖.宣来立草和亲诏,一笔书成对御前."
"龙脑天香撒地衣,锦书新册太真妃.宫官一夜铺黄道,却踏金莲步步归."
"飞烟缥缈拂楼台,才卷珠帘雉扇开.春满天颜两眉喜,玉关新有捷书来."
"水殿东西夹翠楼,春乘步辇过瀛洲.赭袍如日花如锦,一半宫人尽裹头."
"绣鞍新辔饰玫瑰,随驾堤边试马回.苑蕙香轻沙路湿,玉蹄沾得落花来."
"帝诰皇坟味有余,万几无暇旋生疏.终须别置三千女,分记金华殿里书."
"后苑秋晴校猎归,淡粧宫女尽戎衣.数中供奉谁精熟,斜勒骄骢掠草飞."
"春雪轻轻洒露盘,真珠箔外玉勾栏.仙妃未起宫娃小,错报西楼晓月寒."
"玉殿金扉夜不扃,露华如水洗圆灵.昭阳女伴新承宠,心祝君王拜寿星."
"宫门闲掩兽镮斜,微雨新晴满地花.番次未当车驾出,却寻同伴学宣麻."
"离宫春晚雨霏霏,日晚君王带雨归.翠辇急行红袂湿,中途方忆瓦油衣."
"天玉风清北内闻,东朝相庆册储君.春坊晓奏元良瑞,鸡戟门西现彩云."
"双双金刹出宫墙,内寺幡花散道场.妃子不来春雨细,玉真公主代行香."
"欢笑声高出禁园,禄儿新样绣初翻.青娥阿监知非礼,心怕君王不敢言."
"贪领吴娃唱鹧鸪,洞箫词赋顿生疏.沉吟不记当时字,却向宫中问婕妤."
"碁品从来重一先,后庭无事绿窗闲.昭容不赌寻常物,言得千金紫玉环."
"砌台春暖映垂杨,皇子皇孙戏艳阳.半𫘤半骄花里闹,真珠线断紫罗囊."
"水晶宫闭月光铺,羯鼓声干雨点麤.一曲未终余思在,急宣前殿唤花奴."
"春宵宫女著春绡,铃索无风自动摇.昼下珠帘猧子睡,红蕉窠下对芭蕉."
"微雨点月汉宫秋,水殿疏萤黑处流.凤管不调慵进曲,却排银烛夜藏钩."
"竹宫春祀望神仙,百和烟高杂绛烟.中夜上元来玉座,五云随凤驾珠𫐌."
"小苏年少最多才,半酒扶将入内来.重饮玉钟方下笔,思泉如涌不劳催."
"昨日传宣唤打毬,星丸月杖奉宸游.上阳宫女偏𫏋捷,争得楼前第一筹."
"红骑翩翩小绣旗,苑中秋雁恰来时.何妨十日方归内,料得千官总不知."
"萧萧宫树正秋风,虎圈门开辇路通.金屋阿娇心胆小,却嗔冯媛独当熊."
"御府书踪字字奇,散教宫女倣来时.研精笔法难停稳,并恨羲之与献之."
"去年因戏赐霓裳,权戴金冠奉玉皇.久著淡黄心觉厌,春来不敢便红粧."
"骠国朝天进乐时,宫商依约似龟兹.教坊风便伶官俊,全曲偷将并不知."
"道院秋眠对绮疏,翻思十五入宫初.花前听得君王道,禁掖三千总不如."
"天子今朝就食迟,延英征得逸人归.灵台监里知嘉瑞,隔月先曾奏少微."
"彤管先修女史箴,清才绝妙继词林.玉纤亲出黄金赐,愈见中宫逮下心."
"白莲亭下柳垂丝,正是春波涮马时.宫女隔花相倚看,如龙步骤出涟漪."
"慢拍红牙转眼波,念奴楼上一声歌.春喉爽朗天颜喜,不遣帘前乐器和."
"乐府新呈按舞图,教时仍遣促功夫.梨园弟子知天意,月五楼前欲大酺."
"南宫春牓奏贤良,万乘临轩试一场.赋出御题深称旨,状元先拜秘书郎."
"春云如鹤惹银台,银牓宫门隔水开.女史尚书供甲令,玉妃明日祀高禖."
"御制新成喜雪篇,六宫传写满香牋.金銮殿女曾偷和,不敢将呈万乘前."
"雪鹘轻笼好六梢,五方供进内家调.灵和殿上乘风飏,一点秋星印碧霄."
"宫花灼灼柳绵绵,一道春风响静鞭.驾出未知何处去,月华池上教龙舡."
"丝丝新织御{革斿}缰,紫燕春鞍照地光.双控坠梢皆侍女,玉鞭柔软拂垂杨."
"龙焙中春进乳茶,金瓶汤沃越瓯花.玉堂宣赐元承旨,明日登庸降白麻."
"新生帝子浴漪兰,三日宫中列绮筵.嫔御称觞呼万岁,笙歌一片夜掀天."
"日影风乌树影浓,黄门轻骑疾如风.一行御札缘何事,勅借宁王避暑宫."
"如何帝女降钧天,泽国增封旧粉田.仙史多才颜似玉,乘鸾消息在今年."
"金堂曲䜩夜厌厌,仙乐声清御酒黏.不用司宫排蜡烛,海人新贡夜明帘."
"雪梅初谢小桃芳,院院鶑啼报海棠.昨日司花新奉勅,后园差使结丁香."
"甘州唱罢晓光新,簇簇才人与美人.不分昭阳赵飞燕,汉皇夸是掌中身."
"天上鸡人唱晓筹,严粧钟动景阳楼.千门竞洗燕脂面,流作香波入御沟."
"东宫鸾凤卦中飞,花烛荧煌夜纳妃.明日龙楼歌舞罢,门前扫聚碎珠玑."
"珠为双珮玉为箫,御女长眉称细腰.诏赐公卿纵游赏,春来频放紫宸朝."
"春风法曲舞霓裳,绣罢深宫请赐香.司宝传言贵妃坐,真珠帘映雪衣娘."
"红牋一幅卷明霞,纤手题诗寄大家.檀口微吟遶廊柱,蒙蒙春雨湿梨花."
"麝波兰滟涌温汤,白玉莲花吐异香.春雪怕融偎侍女,尚衣新进蹙金裳."
"鹦鹉今朝在辇竿,辇官防护换肩难.逡巡渐入花深处,却索低骢鞴玉鞍."
"裹头宫女浅粧梳,选入昭阳奉玉舆.一曲新声春称旨,赐绯教赐小金鱼."
"春赐千官䜩喜钱,任从行乐太平年.三十六所春宫馆,一一香风送管弦."
"水心高殿接兰塘,才拂龙须一簟凉.瑟瑟枕函云母帐,冰盘仙果近人香."
"春封东岳罢泥金,羽卫还宫禁御深.昨夜祥风来入律,侍臣朝进五弦琴."
"万方琛贽泛云涛,来庆星枢电彩高.䜩罢乐声移别殿,对花重换赭红袍."
"年来春早过新丰,只向官池祭玉龙.一片香云千里雨,樊川杜曲绣重重."
"绣骑前驱尽国娃,芳园初看牡丹花.千官狼狈如蜂蝶,回避杨妃七宝车."
"春水绫纹积翠池,凌波仙鸟拂花枝.黄衣宫使宣阎相,错入中书唤画师."
"鱼龙百戏闹嘈嘈,戏罢珠楼日色高.移入芳林排小宴,赤瑛盘里进樱桃."
"外国人来献宝珠,瑠璃双眼赤金须.奇形不欲宫中见,诏遣滕王进画图."
"蚕馆春晴阴绿桑,亲蚕天气日初长.九嫔参酌前朝礼,须戴金钗十二行."
"天地储祥集凤麟,凌烟高阁写功臣.宫中记得鸦儿句,偏问虞南第几人."
"禁脔成功大殿邦,入朝宫骑绣双双.九霄弟子黄金辇,十万人家凭看窗."
"春来车驾入西都,父老千人拜路隅.潜问马嵬端正树,枝条犹似旧家无."
"腊日天寒苑猎迟,猎回诸卫龊枪旗.女真王子新朝觐,旋遣黄门赐口脂."
"寒食宫中也禁烟,鬰金堂北画秋千.梨花明月皆如雪,时送清香到酒前."
"玉管金筝入夜调,今宵灵匹下青霄.穿针鬭巧香烟湿,楼阁层层拂虹桥."
"绣衣宫女把宫门,不遣中人谒至尊.晚霁微行向何处,灞陵原接杏花村."
"殿角风琴细韵移,烛台春幸翰林时.三更向尽诸宫闭,犹在金銮夜赋诗."
"幕次春排晓御楼,千官贺雨拜珠旒.斜阳却幸鸳鸯殿,袍袴宫人尽筑毬."
"骊山讲武六师回,日月旗高过苑来.鞭入夹城箫鼓动,材林轻骑闹如雷."
"虫响金阶捣练天,玉狻呀口喷香烟.来宵待赏中秋月,剩取珊瑚饤御筵."
"月殿闻随羽客过,桂宫门外近天河.常娥装束还何似,潜问君王记得么."
"便路横穿玉兔门,夜宣狎客䜩金罇.江郎才俊思华别,赐坐从容索绣墩."
"重阳菊蘂泛香醪,上寿因添饮兴高.玉项琵琶犹未快,别宣金凤紫檀槽."
"上苑欣逢祓禊辰,踏青因过望贤春.连昌宫使开金锁,步障花深不见人."
"节假君王不坐朝,鬭残芳草日难销.樗蒲长幸皆宫戏,输与昭容玉步摇."
"花萼楼高望柳堤,春桥横水短虹蜺.五陵游侠翩翩过,半脱朱袍鬭锦鸡."
"虢国威仪过薛王,担夫争路气扬扬.宫嫔后出香车送,飐碎钗头玉凤凰."
"秋天如水月如霜,玉笛风清曲破长.众乐任高声迥别,六宫齐道是君王."
"今夜金吾不禁街,灯山火树准宣牌.长安一片星河里,丹凤楼高众乐谐."
"太液春波浅荡舟,花如血点水如油.波臣莫织青丝网,自有银轮翡翠钩."
"五岳无尘四海清,太平天子爱长生.蓬莱方士壶中宿,旋种仙芝一夜成."
"南内天花照从官,上皇春醉圣情欢.月中闲说骊山事,笑向将军道阿瞒."
"绣额珠帘窣地重,微风吹动牡丹枝.金笼鹦鹉耽春睡,忘却新教御制诗."
"便殿沉沉永巷秋,宫中击拂最风流.参差玉指和花数,恰到君王自得头."
"宫棋初罢请银笙,合曲偏宜钿面筝.未伏延年花下唱,金钱百万赏新声."
"春营小殿号披香,宣借天孙作学堂.李白宫词多好句,侧书红壁两三行."
"嘉阳信美郡,风物眷多奇.有湖题明月,有楼名荔枝."
"菩萨悲深居此地,峨眉名重镇南州.不知立处高多少,只见星辰在下头."
"纤吹浮云荐,非因散巧楼.灵俦不可觌,仙溪泛悠悠."
"去年今夜此堂前,人正清歌月正圆.今夜秋来人且散,不如云雾蔽青天."
"云彩冰光似去年,去年人月两婵娟.今宵不辨连明坐,拚醉抽身黑处眠."
"霜冷风清九月九,茱萸黄菊家园有.何时玉殿接千官,称觞共进南山寿."
"陶家篱落菊花开,醉拟西风立钓台.一座良交皆不见,数声燕雁戛云来."
"秋色萧萧野水边,茱萸时节菊花天.明时未达青云晚,惆怅登高又一年."
"宣毫歙墨川笺纸,寄与麻家小秀才.七岁能吟天骨异,前生应折桂枝来."
"中酒事俱妨,偷眠就黑房.静嫌鹦鹉闹,渴忆荔枝香.病与慵相续,心和梦尚狂.从今改题品,不号醉为乡."
"化作奇形随物态,散成文锦自天机.红堆远峤日初上,碧满长空人未归.逸兴狂来连海阔,高情间甚出山飞.须知深处藏雷雨,不独江边遶钓矶."
"一春情调淡悠悠,闲倚书窗背小楼.暖日只添中酒睡,晚风频动惜花愁.鶑冲舞蝶侵人过,絮逐天丝触处游.已为韶光发惆怅,可堪家近白苹洲."
"隔岸黄鹂语,当轩白鸟斜.晚来风紧处,飞絮满人家."
"谁将枝叶染还裁,却使馨香次第来.春柄定教三月主,天心合与一齐开.如何零露方滋菊,岂得东风不为梅.低蹙艳容愁似语,也疑由命不由才."
"年来又惜别清尘,故国荣过喜风新.竹叶莫辞千日酒,梅花惟寄一枝春.苦心曾未抛黄卷,得路终期近紫宸.不待政成迎风诏,颂声洋溢桂州人."
"却忆醉相逢,云深太白东.离别经腊雪,魂梦又春风.芳草晴天阔,黄鹂细雨中.倚筇愁望处,烟树远蒙笼."
"重瞳天子狩南荒,二女音容已渺茫.静听瑶琴当皓月,再闻珠泪洒幽篁.松愁老鹤清无梦,水映疏萤冷放光.一夜辽辽千古意,香魂依约遶潇湘."
"莫辞征骑去迢迢,尽泻纯诚许圣朝.北阙皇恩从此布,南方沴气必然销.为诗自可怡情性,服药尝闻助摄调.仙馆粉闱官职好,定期骞翥上烟霄."
"十八般书四海传,长安话别已多年.今来帝里重相见,转觉师心更自然.下笔入神皆得法,出言成句尽通玄.花时乘兴先行乐,月夜忘机静坐禅.到处僧俗争识面,满朝英俊赠佳篇.长沙母葬彰纯孝,八水人思有善缘.衡岳醉投秋雨寺,汉江吟渡夕阳舡.前期指在春三月,回首东风好著鞭."
"□应春处即□春,粉面□相□番新.语得必传天上事,摘来真是掌中身.百花推戴教为主,□日妖□欲□人.无可奈何□爱惜,少偷金蘂咽芳津."
"日华鲜丽露华浓,梳流香朝竞□容.来在梦中甘化蝶,入伊心里不如蜂.宫娥捧拥西施醉,天乐喧阗虢国风.高拗浮□须继烛,玳簪分载酒千钟."
"春心相惜最相亲,湘叶忩忩换翠裙.双蒂喜如嫔二女,一枝愁似寡文君.艳繁谁卷真珠看,香好曾歌琥珀闻.深染鲛绡笼玉槛,莫教飞去作卿云."
"烟容粉态傍歌楼,半似窥人半似羞.把笔乍题先巧笑,凭栏微唤不回头.吹干玉笛香犹在,槌破灵鼍爱未休.更得黄鹂将粉蝶,东西南北说风流."
"澹黄容止间深檀,妥媠香红露未干.和泪似嫌春渐老,向人如说夜来寒.粧成有样教天媛,礼绝无心下国兰.针绣笔描俱未是,好风相倚笑边鸾."
"锦为行障绣为衾,不杀猩猩色已深.花谱扬名居一品,药栏才见赏千金.谁忘正为褰珠箔,得意惟能挑玉琴.洛水桥南三月里,两无言语各知心."
"风排香阵拂瑶墀,御苑新晴烂漫时.十五素娥羞水色,三千红面洗胭脂.宫腰暎酒思轻舞,檀口偎牋欲咏诗.铁石心肠为君变,多情多恨一枝枝."
"水精冠叶镂春冰,巧思镌研仿未能.风砑红绡光点血,暖销金镂细含棱.韶容旖旎终无比,晚艳低佪更可憎.戏脱仙衣亲手覆,香身柔软力难胜."
"春风平地谪花仙,红袅生香下九天.艳欲背身垂玉筯,动如移步索金莲.含情待去为云雨,忍笑佯来听管弦.胧月轻寒应不惯,夜深浑拟傍藂眠."
"许多颜色泥春娇,就里轻红最□饶.生处地须名紫府,落时魂想返青霄.霞英散焰烧纤手,药粉飘香著步摇.轻剪自怜支节痛,倚烟啼露一无憀."
"君家仙馆带村塘,气象清鲜雅趣长.千里客来如海纳,一楼书静透山光.门闾旌表芝泥贵,科篇联翩桂籍香.帝里词人多景慕,谩题诗句满修篁."
"吉音来碧落,帖子报红牋.清夜惊神王,胧明到省前.风中宫漏尽,日出榜绳悬."
"安得神仙术,试为施康济.使此平望村,如吾江子汇."
"红药深严肃广筵,嘉招仍许厕群仙.忽窥宸翰云龙动,乍揭天辞日月悬.散作楷模争宝惜,永刊金石共流传.况当枚马从容地,仍集班扬侍从贤.敢窃休明为盛观,愿陈风咏播薰弦.不辞胜引承欢醉,长洽升平亿万年."
"满眼烟霞与宅连,义高孝弟代相传.彤庭召对曾承诏,内府颁书特奉宣.学古一门遵法度,礼宾群仆尽精贤.竺斋月夜招琴客,花院春风恣饮筵.乘兴访僧因挂褐,傍秋买鹤不争钱.半空山色长供望,彻晓清泉缓醒眠.残暑就溪开敞槛,晚凉观稼入平川.神仙药术亲留写,朝达诗牌自把悬.携手漫思为好伴,此身方恨未归田.忆君几度西南望,遥想情风寄一篇."
"塞日穿痕断,边云背影飞.缥缈随黄屋,阴沈护御衣."
"谁言今古事难穷,大抵荣枯总是空.算得生前随梦蝶,争如云外指冥鸿.暗添雪色眉根白,旋落花光脸上红.惆怅荒原懒回首,暮林萧索起悲风."
"篆高神品,秀爽天骨.敏搆机先,谈深理窟.濬极苍源,玄臻籀闼.玉无疵瑕,车有𫐐𫐄.达识圆明,灵襟洞豁.粹禀飞星,胸挂流月.大饮陶陶,闲游兀兀.肯如常人,名利干没."
"拟息游方兴,萝龛近翠微.几程劳夜梦,一锡向秋归.月彩笼清磬,岚光润紫衣.重寻溪上路,枫叶下岩扉."
"业就携筇别五湖,御帘香暖几曾趋.精搜象外吟情逸,玄达禅中惠性殊.江坞秋思霜橘美,云房高寄海峰孤.白莲共结他年约,还放疏慵入社无."
"好文英主古难齐,宠重词臣意弗低.睿藻清新刊翠琰,神踪飞动在璇题.芸签许效蓬莱阁,花槛容模罨画溪.乐圣朋侪开绮席,爱君诚抱挂金闺.买臣晚遇知多幸,犬子端忧思转稽.天地恩私无以报,只将兢慎对芝泥."
"画师不肯传风蝶,故作枯干逞奇绝.清秋未合结繁阴,深户何从洒飞雪.雪里鸭儿苦耐寒,眠沙枕浦白云团,黄芦槭槭枝叶干.江头鸣雁恰飞起,恍如身到潇湘间.潇相洞庭云水隔,山路坡陁断行客.从来冬景画已难,况有翎毛似崔白.已觉冰漫稻粱少,更疑水宿溪垠窄.生平有道付沧洲,今日床头动行色.屏风主人家近远,我昔曾过浔阳县,田芦野雁尝亲见.出门解榻定相逢,借我家乡令对面."
"三四百年寺,今来国又清.若非逢圣祚,徒自有嘉名.月殿五峰色,风松十里声.不缘君命束,便好脱尘缨."
"多病眼昏书懒寄,烦君远寄密蒙花.愁无内史兼词翰,为写真方到海涯."
"桂林平地起山尖,独此奇峰个个圆.上应星辰三四点,中藏空洞几千年.乘槎客子频相访,骑鹤仙人竟不还.多少南来骢马客,品题诗句细磨镌."
"昨夜西风烂漫秋,今朝东岸独垂钩.紫袍不识蓑衣客,曾对君王十二旒."
"一壶村酒胶牙酸,十数胡皴彻骨干.随著四婆裙子后,杖头挑去赛蚕官."
"未会牵牛意若何,须邀织女弄金梭.年年乞与人间巧,不道人间巧已多."
"忽闻高柳噪新蝉,厌暑情怀顿豁然.庭槛夜凉风撼竹,池塘香散水摇莲.鲈鱼鲙忆奔江浦,焦尾琴思换蜀弦.莫遣金樽空对月,满斟高唱混流年."
"软绿柔蓝著胜衣,倚船吟钓正相宜.蒹葭影里和烟卧,菡萏香中带雨披.狂脱酒家春醉后,乱堆渔舍晚晴时.直饶紫绶金章贵,未肯轻轻博换伊."
"更无落魄耽杯酒,更莫猖狂爱咏诗.今日捉将官里去,这回断送老头皮."
"种茶岩接红霞坞,灌稻泉生白石根.皤腹老翁眉似雪,海棠花下戏儿孙."
"短羽新来别海阳,真珠高卷语雕梁.佳人未必全听尔,正把金针绣凤凰."
"马头闲觉入从容,叠嶂清秋度百重.长见孤云能作雨,未应片水不藏龙.花村几处连修竹,涧石谁家倚瘦松.本若无心许明代,好寻巢许此韬踪."
"稻穗登场谷满车,家家鸡犬更桑麻.谩栽木槿成篱落,已得清阴又得花."
"周遭圩岸缭山城,一眼圩田翠不分.行到秋苗初熟处,翠茸锦上织黄云."
"古来圩岸护隄防,岸岸圩圩种绿杨.岁久树根无寸土,绿杨走入水中央."
"寒云古木罩星台,凡骨仙踪信可哀.二十年前曾此到,一千年内未归来."
"零零夜雨渍愁根,触物伤离好断魂.莫怪杜鹃飞去尽,紫微花里有啼猿."
"一巢功绩破春光,絮落花残两翅狂.月树风枝不栖去,强来言语泥雕梁."
"难把菱花照素颜,试临春水插花看.木兰船上游春子,笑指荆钗下远滩."
"何处相逢万事忙,卓家楼上百淘香.明朝渐近山僧寺,更为残花醉一场."
"庾家楼上谢家池,处处风烟少旧知.明日落花谁共醉,野溪猿鸟恨归迟."
"淡云残雪簇江天,策蹇迟回客兴阑.持钵老僧来咒水,倚船商女待搬滩.沙翘白鹭非真静,竹映繁梅奈苦寒.阮籍莫嗟歧路异,旧山溪畔有渔竿."
"昔年曾到此山来,百鸟声中酒一杯.最好寺边开眼处,段文昌有读书台."
"偏宜酥壁称闲情,白似溪云薄似冰.不是野人嫌月色,免教风弄读书灯."
"愁杀离家未达人,一声声到枕前闻.苦吟莫入朱门里,满耳笙歌不听君."
"今日出东郊,东郊好春色.青青原上草,莫放征马食."
"江柳弄风颦翠黛,山光著雨湿臙脂.却收短棹拈长笛,一叶舟中仰面吹."
"老来弓剑喜离身,说著沙场更怆神.任使将军全得胜,归时须少去时人."
"聚散虚空去复还,野人闲处倚筇看.不知身是无根物,蔽月遮星作万端."
"秋风凛凛月依依,飞过高梧影里时.处暗若教同众类,世间争得有人知."
"纵无汲引味清澄,冷浸寒空月一轮.凿处若教当要路,为君常济往来人."
"开花空道胜于草,结实何曾济得民.却笑野田禾与黍,不闻弦管过青春."
"艳拂衣襟蕊拂杯,遶枝闲共蝶徘徊.春风满目还惆怅,半欲离披半未开."
"脸腻香薰似有情,世间何物比轻盈.湘妃雨后来池看,碧玉盘中弄水晶."
"又随桃李一时荣,不逐东风处处生.疑是四方嫌不种,教于蜀地独垂名."
"几代生涯傍海涯,两三间屋盖芦花.灯前笑说归来夜,明月随船送到家."
"流落天涯与海涯,旧山终日恨归迟.思量却得蹉跎力,会尽人间一肚皮."
"江楼四面立屏风,到此诗家合用功.沽酒店藏花影内,打渔村在浪声中."
"渔家分得两三茎,公退徐吟思倍清.官满不将归旧隠,萧萧留与后人听."
"大道分明绝点尘,何须枯坐始相亲.杖藜日涉谿山趣,便是烟霞物外人."
"六幅冰绡挂翠庭,危峰叠嶂鬭峥嵘.却因一夜芭蕉雨,疑是岩前瀑布声."
"逍遥知语默,境外见真空.有位皆玄感,无缘不用功.义说三才理,幽深万事通.因依堪法则,答谢向旻穹."
"大道虚无境,信之则有灵.幽深玄妙理,运转几曾停.拘束从何益,周通静杳冥.真空非作相,善应保安宁."
"我自常安乐,凡情勿笑耶.云生诸洞府,棘不放仙花.地卑三光照,天开五色霞.未知何所是,善愿理交加."
"我达逍遥理,阴阳运五行.道从初一变,德合混三清.圣境堪依仗,狐疑事不成.异端违雅淡,返祸自轻生."
"逍遥人控鹤,碧落压天津.达理通含识,虚无即是真.河车谁肯信,铅汞本相亲.造化皆如此,今缘论宿因."
"何处堪依仗,经心便皱眉.世情多诡诈,业重信愚痴.取次招他谤,违非不自知.貌恭无德行,祸福在修持.小人以小善为无益而弗为也,以小恶为无伤而弗去也,此正在改过修持尔.虚无知大道,极意思悠然.摩日云中雁,潇湘水似天.孤峰高远近,宝月莹团圆.信解明开悟,青霄在目前."
"逍遥名有理,得一便知空.道本皆深邃,凡为不易穷.品流才雅淡,格致意潜通.救世传相益,因成顺八风."
"谁测玄机圣,天功地久长.群生皆是性,道德有圆方.妍丑随情意,於戏细酌量.达人知淡泊,默默见非常."
"道德谁分别,逍遥我自由.时情人不达,深理少相投.己是终无益,非他作逗留.奈何为各异,未定复还休."
"奥义通玄化,精微妙入神.功程随志愿,贬降背于真.静默堪为法,无言事可亲.逢师传口诀,金玉变埃尘."
"清静真空理,不无解者难.纵横依见性,廓落智中观.坦荡归仁德,辛勤久远看.勿教为逆顺,平地入云端."
"乾坤常运转,兀兀见众生.利物终相应,施为愿要精.身慵何隠遁,舌辩谩纵横.种性归真理,因缘有重轻."
"仙经无限意,龙虎返丹砂.采缀阴阳理,终期岁月赊.求来皆有应,不信固难夸.忙说闲清境,真诚悟几家."
"阳与阴和合,须从一字求.分明皆是象,作相不能投.举措先真实,精麤各自柔.恒持通觉悟,万派水东流."
"铅汞精修炼,阴阳协物情.花开黄道正,药就紫烟轻.海峤浮云合,神光照室明.彩霞高丽日,细意话长生."
"照然明道德,万象有其端.变化疑谁信,超凡入圣看.幽玄深自在,眇邈就中难.但味风尘里,方知宇宙宽."
"世界无穷尽,论之远更深.阴阳分皂白,瓦砾变黄金.报应终还有,邪求不易寻.忩忙谁正定,须是合天心."
"世利贪拘束,欺心自不知.一真求意在,四叙绝参差.顿悟超诸圣,娱情改换痴.生前如似梦,愿重细推之."
"愚痴常似醉,何异梦中人.欲达终无见,怀疑道岂亲.非为贪闭口,那是益于身.先生堪寂默,种福不传因."
"人救眼前急,何曾利益心.愚迷终浅见,达者智高深.苦行须知应,余忧力不任.经书无限意,稽古便同今."
"逍遥安且定,但信莫怀疑.大海波中水,狂风树摆枝.乐天分造化,慧眼细观之.方寸无诸恶,恒将利益持."
"恍惚人难晓,天仙语默玄.修心无道理,终日自忙然.我命真中趣,长生认宿缘.机权饶使用,圣事不虚传."
"清虚闲静得,奉道见真归.契合皆堪用,因缘事好依.精诚求谛信,须有是兼非.豁达幽深远,奥妙入玄机."
"清静人安乐,恒持要久长.秋天澄皓色,春日发辉光.一气从初立,三才位不忙.群生如似梦,甚处得馨香."
"道者强名立,清虚隠显深.欲行千里路,别探一般心.景象空天远,何劳意马寻.玄谈通智慧,曩劫至从今."
"冥搜多景趣,悟则顿神清.拘束终难得,冲和入道情.知微通理性,滋味好研精.妙用天然法,阴功蕴大名."
"气类须相假,阴阳造化成.离凡知有圣,得外更求精.先秘庚辛理,后传戊己名.真铅归一体,交感自长生."
"天界殊胜理,凡愚不易知.曩因谁可究,浅近故怀疑.的实归真性,区邪入正持.乐耶亲大道,报应自然之."
"知之修炼法,便是圣中人.有象虚无境,邪缘不见真.恒持功行益,响应甚平均.浑然天地理,大道徧乾坤."
"伏藏终不见,巧拙是兼非.至道光怀古,周通隠圣机.清天何物性,浊地故相依.修炼真堪惜,疏慵有顺违."
"梦寐其中物,常人何得知.阴寒三数变,阳暖两相宜.宿世终皆有,无缘勿强为.真铅归至道,龙虎笑华池."
"形影随人得,精修道不迷.研穷深理路,造化隠端倪.云引龙吟穴,风生虎啸溪.少知愚岂解,南北与东西."
"燕雀不生凤,阴阳一气全.无穷深可及,境象理推迁.奚益其形化,平章语默玄.终身何所役,道本岂私焉."
"自在无拘束,逍遥里外安.顽情终不见,圣境类乎端.机智将何用,幽深大道宽.区分能解意,四季一周看."
"求得真宗一,深知万象清.自然通感应,意外别长生.学古身何措,辉华日莹明.谁穷天地理,去住两无成."
"不醉迷如醉,犹贪巨鼎扛.通玄求得一,清静更无双.鸾凤栖瑶渚,天津压汉江.欲穷何所似,夜月透云窗."
"利钝犹根性,无缘枉用心.邪求皆是相,正定理玄深.巧拙高含识,轻浮力不任.大乘通语默,稽古便知今."
"笑尽人间事,到头总不知.信心终是实,如日莹无欺.举措持恒久,贪生却似痴.善缘销恶趣,惠爱广将施."
"五金并八石,一一注仙经.雅有深仁行,无非不暂停.日华精汞法,月魄炼砂灵.入圣超凡骨,变化本真形."
"逍遥心自乐,清浄保长生.至道归玄理,真空造化成.辉华扬日彩,偃仰顺风声.里外有何物,刚柔炼始精."
"遁迹深岩谷,身闲未是闲.研穷堪语默,寂静杳冥间.秘密逢邪见,难开大道关.金丹无效用,弗可返童颜."
"金鼎精须炼,华池水火红.坎离能匹配,男女自相逢.曩劫知因果,生前道不穷.若修方寸是,发意便周通."
"修炼求真一,冲和本自然.希夷光满月,响应真如弦.苦学周知易,难穷语默玄.成功兼积德,别有洞中天."
"一法从何有,三皇五帝前.周知多异境,猛利要精专.我命须依道,阴功及物缘.善心通感应,动静理深玄."
"日照光文彩,周通无不关.天恩功最大,地载莫休闲.绝顶孤松老,飞云野鹤还.玄珠名隠奥,杳霭路岐间."
"清静常清静,缘来尽可行.道高麋鹿性,庸识岁年轻.日昃相依势,花开触处明.是非论巧拙,达外福苍生."
"真境堪依仗,周迁四叙移.人忙闲圣迹,心达罢狐疑.俊造皆流品,逢能即是师.二从寒暑变,龙浴凤皇池."
"户牖常开闭,升沈倏忽中.龙吟深邃理,虎啸语言通.南北思长远,东西道不穷.炎光收月魄,桂树发花红."
"鼎内莲花出,如尘发绛红.坎铅将匹配,离火好相逢.阴散何优劣,阳归自合同.消停方可信,辉华大道雄."
"虎龙本属木,白虎作华池.水火恒为则,阴阳造化迟.清心常积德,凡眼岂能知.君子听吾喻,神明勿暗欺."
"万灵通有感,臧否在名人.志诚昭明德,清浄见于真.奉道惟恭谨,修持愿本因.广将求利益,苦乐救生民."
"顶戴尊天地,聪明识见高.无为通理性,猛利岂虚劳.出没终难认,因缘不可逃.中原多圣境,四海涌滔滔."
"世界诸方圣,如同在眼前.其于通要妙,便见理深玄.法教穷难尽,周知本自然.信诚含万象,秘隠口亲宣."
"随缘心不见,性各本来真.恶事夸唇颊,愚痴似醉人.忙忙何物有,急急利名亲.入定观浮世,苍生业感因."
"善念销嗔恚,无差本自然.花开凡叶木,水打急风舡.拘执恒如缚,能仁学昔贤.神明皆正定,消息更深玄."
"逍遥贤圣乐,我闷俗情愚.鄙俚何堪数,斟量解卷舒.恶缘须尽去,善事好相于.忙急真如梦,乾坤造化殊."
"宿愿通贤圣,贪心勿强为.眼前销恶趣,天鉴故无私.如梦何光景,明神所在知.精修观出离,解脱影相随."
"不争多气力,容易可成功.意马须调伏,如尘幻梦中.任持从雅淡,乐道定雌雄.修炼知勤苦,因缘自合同."
"一受诸同气,熙和理道平.乘云无滞碍,大树种而生.尘垢勿教染,江河顺不争.机智潜弃用,方显贵佳名."
"白日众生见,几来得意人.萍蓬如似梦,丹鼎妙清神.红树非花影,青松压海津.入玄龙虎伏,大道许相亲."
"雅澹玄中得,常人故不知.幽深无远近,道外细推之.碧落神仙境,烟霞日月随.参详寰宇内,邪正岂相离."
"逍遥通物性,大道有圆方.山谷高深浅,人心自短长.阴阳穷岂竭,造化入无疆.尘埃飞作垢,惊雁不成行."
"群生各自意,未有一般般.名利贪嗔贼,愚迷道路宽.避烦如雨散,清静入云端.善想因缘理,经穷子细看."
"皇天无不照,福业重来轻.背正堪何益,归真道自成.本元宗一体,功行录三清.几许解吾意,慈悲利益平."
"得道超凡圣,逍遥本是缘.群迷难解会,我且不虚传.但信恒无断,精穷用意专.审听明譬谕,勿被俗情牵."
"物情通万象,达者便忘机.各具含灵性,狐疑有是非.知天修福惠,如日莹光辉.认取好歧路,恶去善相依."
"经心玄妙理,道德念阴符.九转金丹鼎,三才玉匮书.恒常皆隠秘,达者见清虚.倏忽神明意,先贤觉自愚."
"天地含清泰,阴阳道所成.冲和玄妙术,勿讶说长生.起信何疑误,迷来却谤轻.摄心归正念,淡薄恶销声."
"混沌初分后,阴阳辨浊清.三才皆备位,万物有长生.罔象精通感,淳和道可明.但求方寸是,剖判应非轻."
"五色云销黯,方知大道深.华池玄妙理,龙虎本同音.金鼎铅中作,红花洞里寻.求真如得路,返少老山岑."
"达取真空性,成名有后先.智劳如似梦,恬澹不论年.闭口恒持默,精修更是玄.消停须在意,安稳上清天."
"矿炼真金色,菩提道果成.仙人持忍辱,胥国福众生.教法堪依信,勤修猛要精.若能功行满,故是达三清."
"至药家家有,谁人解得么.玄通真法界,妙理谕恒河.年岁销风水,芝兰间棘窠.阴功阳造化,善少恶中多."
"瘖痖痴聋病,求医大法王.贪瞋无相体,正定得清凉.达者通贤圣,迷情任意狂.分明如是说,寂静有闲忙."
"渐省虚名理,真求一味清.目前皆是景,心内蕴长生.白露秋催促,红花叶自轻.物情归即悟,疑滞两无成."
"紫陌红尘里,贪名利好争.世情皆扰攘,大道甚纵横.弦直终无曲,心邪自不平.若能如遂意,后学法先生."
"寂静皆无语,其于理一般.若非通秘奥,故是入微端.善可名高尚,真乘智识宽.天长与地久,万物不相干."
"天上及天下,施为那是亲.物情归造化,大道见深仁.果位非遥远,贤愚自苦辛.焉知皆日用,秋换一年春."
"表里分明说,深穷妙更玄.愚迷行不到,圣事法中传.欲界情无定,真空本自然.今生随曩劫,清浄照三天."
"日月无私照,人为似等闲.忙催红叶落,静想白云间.善念皆知有,非缘勿用攀.目前深邃理,那是扣玄关."
"精心求一善,一善许相宗.利物无穷尽,分明理道通.正邪名恍惚,晓悟见真空.象外行持法,玄言显圣功."
"百法还丹数,玄门各自深.真空光似日,解脱本由心.迷惑终无应,精修重古今.循环岂暂息,七宝聚高岑."
"刚气纵横合,无人到所思.浮生看即易,至理杳难知.返覆因兴念,恒持入远期.孤云霄汉外,花见晚霜悲."
"我说逍遥理,其如要妙深.悟来时顷刻,迷者岂通寻.达即随情遣,真缘不可侵.从来皆是事,巧拙在人心."
"一法归千法,真如即是真.迷情终不见,达了悟知因.海纳分他境,心平故可亲.但明修炼路,善业尽随身."
"真一生天地,因依认宿缘.智高通理性,凡下少周旋.语默何奇绝,幽深隠圣贤.谁人解我意,大道寸心玄."
"天上与人间,贤愚不暂闲.精修归至理,道大隠玄关.圣境皆奇绝,凡情岂易攀.群仙宽坦荡,却老尽童颜."
"探玄何妙理,元化得均匀.去住分明纪,终期远大亲.物华堪赏咏,离挠最名珍.碧落翻霞彩,千秋不老春."
"谁人信我说,我说亦非常.苦行分明乐,缘深解即忙.乖持如似梦,慕道得清凉.影响随声应,玄门可度量."
"逍遥通大道,物象古从今.一气无穷极,三才妙更深.愚迷皆自缚,圣境可周寻.消息存亡理,先忧力不任."
"法则定乾坤,千秋与万春.金乌飞绛阙,玉兔弄精神.达识逢堪笑,贤愚本是真.清风摇圣境,仙说洞中人."
"逍遥闲物外,大道体柔刚.山河穷不尽,人心自短长.尘泥常暧昧,日月莹辉光.出没机关内,调持迥有方."
"发愿行平等,天观必照知.贪嗔常不见,善恶岂相规.利益恒将正,勿教乱所思.因缘如响合,变化杳无为."
"具足人难得,聪明别是非.志诚符感应,清静扣玄机.道大雄名久,真邪有顺违.精专闲彼我,万法一宗归."
"志节还难得,刚柔说是非.秋霜明至道,春日丽光辉.桂影芳红树,馨香入紫微.无穷天地理,语默自依依."
"诗中包异境,解者不为非.深信含玄理,幽通是可依.达人皆论道,狂酒败棱威.浩渺寰瀛内,寒暄隠圣机."
"逍遥名不易,一法贯真宗.入位谁分别,深玄隠大功.杳冥难测度,象外理皆同.洞府群仙侣,三天顺九重."
"虚无知者少,秘默在丹田.铅化金根树,鼎光玉液泉.相宗难且易,绝妙理深玄.真境犹来是,依经学昔贤."
"得一便须休,真空象外求.昭然宽世界,幻化似浮沤.秘隠玄中理,幽深事莫投.天涯无畔岸,宝月顺波流."
"逍遥利乐认天真,心印深藏喻海津.妙法须求经里字,无缘劳问洞中人.研穷道德从何入,清浄玄通驭物亲.此语苞含堪赏咏,丹台羽客善铺陈."
"于身日毅但多为,贤圣何曾免是非.大道几时明鄙隔,真宗隠显在玄机.周知物理通还感,俯仰从来有顺违.宜且守恒存礼让,难中轻重两相依."
"神仙上界道清虚,那个何亲那个疏.修炼岂教人世识,归真本是太阳居.三天定相玄中得,一气须闻妙更殊.运偶不同他往日,老来自在见功夫."
"休话还丹大鼎沪,我缘经历尽皆虚.人间岂有神仙药,天上难开玉匮书.彭祖自劳闲岁月,穆王谩说走龙驹.矜孤恤寡行公道,此乃名为利益殊."
"灵药从来隠圣机,何人得达到玄微.真空入有皆知实,运化功能到者稀.汞里金牙堪可重,炉中白雪共含辉.勿令阴气侵阳位,走作丹砂赫弈飞."
"时人不识理深玄,细意精修补业牵.幻化杳冥随物性,虚无岂是乱相迁.龙飞入位真堪仰,虎伏休闲有自然.洞里烟霞何缥缈,神仙景致没休年."
"泽泻池塘灌药畦,太清云黯步红霓.松花炼鼎龙山侧,甲第群仙凤鹤栖.分别要从华等级,微言道泰物须齐.自吟自咏求师侣,入品诗流旋作题."
"道高人世礼周旋,语默如痴似不言.冼涤要教心地静,狐疑勿类水萍翻.经书说尽修真理,岁月休防罢引援.雅合无为深见识,阴阳去住促寒暄."
"犹龙景象驾翔鸾,道在虚无天地间.一二合将归大体,五千言外不开关.仪形眇邈难相类,圣迹希夷语默闲.昔日西游如似梦,化胡异域却应还."
"乾坤之内隠长生,药变还丹道已成.救世神方堪自秘,乐耶语话勿相轻.眠云卧水通玄识,点石为金谁辩明.黄才身心皆得所,登坛善听步虚声.炼矿勿教侵外域,真铅岂得离中华.天然五色被云遮,圣境由来路迳赊.苞含日月高还远,自是人心识见邪.龙浴凤池谁可意,神仙群聚笑吟呀."
"倾依慕善易为兴,却恐人心冷似冰.含识昭然何不达,非同物类信谁凭.强其志节皆知有,未尽任持早爱憎.倏忽便经闲岁月,凡间圣事可升腾."
"逍遥我咏杳冥中,万物齐归各异同.晓解精微无所著,先从含识践真空.希夷自变刚柔理,述作纵横道不穷.剖判三才堪测度,辉华积德上玄功."
"神丹妙道故延年,岂是凡流识大仙.老子尚犹能讳事,轩皇不许乱相传.谁知造化功夫力,罕见今生度宿缘.猛虎伏来龙驾驭,云腾五色思悠然."
"谁知学道本来真,铅汞为媒最好亲.非是虚传经岁月,自缘无识探龙津.初凝白雪堪可贵,解点黄金妙入神.术数催驱依造化,老颜改作后生人."
"非来非去亦非忙,所是凡为自短长.专志比徒归一等,谁知礼度畏三光.相传祇要达真境,勿说辛勤却易伤.授得道心皆语默,四时八节顺阴阳."
"十洲洞府养神仙,岁说桑田屡变迁.老子商周为柱史,刘安拔宅上青天.名山隠遁非堪守,炼药修真本自然.想取仪形通感应,徒劳运智乱烹煎."
"真空达得便须休,二起生三一上求.谩说希夷来遂古,还知造化不同流.伏藏密旨机关内,合会非常本自由.若遇逢师亲口诀,才年返少保千秋."
"见他颜貌未知年,便说人间寿一千.修炼要门皆的实,行持法度甚精专.于身有益何般是,指口为明道理全.更拟细穷方外事,无言无语上青天."
"大底缘由比类深,能中此道费光阴.若知浊浪澄清水,不达浮生认白金.走作真珠藏妙理,究推神室好相寻.功成稳审时间用,变转无穷重古今."
"脱空谩语莫知真,诳惑愚蒙呼杀人.爱者拟求名利用,被他误赚怕论申.唯言草异生岩谷,更说天涯泛海津.有甚相干争道理,几家烧炼几家贫."
"逍遥理路达三清,非是寻常取次名.此语不宗凡见识,笼罗大象显昭明.傍通照料周遮远,异境凡从智慧生.言丈室中谁口默,真心传受一般平.大道逢来是宿缘,终期定可访真仙.山中修炼非州郡,城里无荒隠市鄽.秘术岂教容易得,幽深还许递相传.超凡入圣浑闲事,问取人间十洞天."
"道法穷来理甚玄,知之修炼口亲传.栖真有象藏乌兔,自在遨游本地仙.赤水华池须是秘,黄牙宝鼎要精研.灵胎变化无相克,龙虎升腾论汞铅."
"玄机圣境谩劳心,何似穷研道理深.升降自然随我命,莫教虚度向光阴.几人达得幽闲趣,如树争高力不任.暗里差殊终坠堕,神仙尚恐有飞沈."
"济世勤行任百年,方知大道自昭宣.休夸解变黄金术,谁信空磨白玉穿.智慧宜从高见识,阴功及物最弥坚.是非达取此言语,宇宙常存隠圣贤."
"青松本不树萧条,学士因何智自劳.金水朗然明皎洁,雪山堆积就中高.志心但觅三神药,凡目难观万里毫.我独闲吟谁解意,悠哉丽日压灵鼇."
"乘云驾鹤自西东,修炼真人意气雄.出离凡为高见识,周旋道理远怀通.愚迷尽说皆非实,解者方知事不空.宿业大都心外障,有缘岁月易成功.八风雷动遶炎洲,巨海波浪四畔流.鼠向此中毛骨异,布成将旧火燃休.白银绛阙光霞丽,紫玉黄芝瑞气浮.圣境山林人莫讶,延年皆是众仙游."
"穷真妙理访仙乡,云水青山地久长.闻说洞中诸境异,谁知鼎内有非常.遭逢祇是因缘感,费力无成枉用忙.瑞气青天含象彩,十洲闲坐论阴阳."
"岂将容易话长生,辛苦徒劳业未精.安肯便教贪上得,先须礼让后纯诚.绛霄音旨人难解,白雪消停竖有横.象外仙山诸境趣,若非修炼蹑三清."
"丹丘雾彩好林峦,尽是天宫不死仙.常与神人为窟宅,能兴风雨秀山川.溪头云出摇红叶,谷口村稀伴碧烟.题品洞门房密秘,隠藏踪迹恐相传."
"南来北去及东西,万物难归一等齐.倏忽争知兴变易,幽玄恬澹不昏迷.区分有截无邪见,轨范如空咏好题.天且岂容私辅德,功成自竖入云梯."
"天地为炉我自知,人无远虑必生疑.功夫未至劳悬想,增外声闻不改移.机巧岂逢容易得,是非终究欲何之.思量大海深渊理,光阴虚度影参差."
"流砂一味细堪观,万象笼罗几百般.须向铅中相假合,分成鼎内见其端.烟霞聚散归深谷,水火相逢不用干.养就大还升世界,月宫乞取桂花看."
"昆仑山上聚神仙,羽驾争行意不偏.积雪远看欹下界,巅峰高认涌流泉.真空的实难堪比,异景皆从造化迁.秘密岂教容易辨,玄中之外更深玄."
"溟溟沧海浪涛深,雾蔽山峦不易寻.紫盖洞庭人驾鹤,虹霓城郭道为林.幽玄相去何多少,巧拙无由智慧侵.尽是同缘相引接,从容语话八仙心."
"大都滋味莫因循,减节从教岁月身.述作比图人世解,凡情谩说内丹真.消停意上宽还远,宗旨犹来最好亲.动静机关勿劳苦,坎离卦象善调匀."
"逍遥但信莫狐疑,天自高兮地本卑.晓取声闻归至道,从来法则尽如斯.物情运化真纯理,谩说周遮问不知.性识贤愚俱一体,善缘恶业影相随."
"灵芝出见少人知,此是含玄故不疑.隠逸大同非妄想,精诚自化岂参差.翺翔碧落乘云驾,宛转虹霓入室时.至道就中升降等,凡田日用有盈亏."
"先贤所诫恐心邪,不说神明道理耶.岂信炉中生白雪,是非汞内产丹砂.华池自有延龄药,龙虎相逢王几家.十月阴阳须满足,余残审细勿教差."
"彩云轻举压天津,舞鹤迎鸾自在身.蟾影枝开三岛树,桃花风弄十洲春.相传灵异无虚说,道理分明尽是真.但信此中深护慎,修行所愿勿因循."
"刚柔得所自安宁,五色霞光景象清.龙倚穴吟云雨至,虎依岩啸涧风生.从容海峤非遥远,倏忽烟萝别有情.谁到真空闲密地,火轮玉阙镇常明."
"天非爱道许人修,学士愚迷不到头.内境拟将何所用,杳知深邃故难求.丹霞隠密堪依仗,雪月纵横入品流.消息顿然潜世虑,凡岐圣路有刚柔."
"逍遥里外混诸天,澹荡其中四叙间.拂拭尘埃明印月,徧驱神鬼锁骊山.装添出没何奇异,秘隠藏真未是闲.但好消详清景内,勿生疑虑动机关."
"口称千岁少年颜,不是天人即地仙.四海五湖皆徧历,十洲三岛去周迁.道高举措何优劣,精彩非常语更贤.物理开襟通象外,未知几许达深玄."
"鸾栖洞府影交加,金鼎将成岂用夸.向日迎阳炉上火,中秋望月桂开华.丹砂伏定纵横药,白雪飞腾不离家.一种为铅铅自化,灵胎母子笑天涯."
"离男坎女甚清廉,金鼎分毫上火炎.莫把余心怀利用,古先学士诫无厌.深藏异宝参详理,已渐成形旋要添.运转但教经岁月,光扬溢目众人瞻."
"何人晓了是兼非,铅汞从凡隠圣机.福寿丹砂随日变,长生药鼎负龙威.秦皇汉武终邪见,大道神仙在杳微.学似牛毛成似角,故然堪笑两无依."
"逍遥抱一岂相差,方便门开智慧花.神室分形添石髓,华池巨燄隠灵砂.穹隆务实归宗旨,释意从容不是赊.滋味勿教贪过度,必然混世老天涯."
"龙虎刚柔隠圣方,一时和合运阴阳.周知配类无疏失,物性从来理自长.鼎里花开装五彩,心明火候制三黄.更能通得华池妙,南北东西不可当."
"神仙不死几人存,欲界从头是可论.真实自然归至理,狂颠逢见道须尊.分明记取依经典,消息临时度晓昏.四叙推迁由反复,唯占日月顺乾坤."
"逍遥密化道希夷,宗习群流我咏之.应是有情听譬论,莫教虚度悟参差.深穷动静宜消息,测隠玄元善所为.性识更能通幻梦,恬然存相似生知."
"水精宫殿月华明,白玉为墙火不侵.八境风高骈羽驾,九重天上绛霞深.物情晃朗无遮隔,非是凡间比类寻.汗漫真游谁得到,桂花香洁影森森."
"从凡入圣作梯媒,红燄炉深岂易裁.点化纵横名大药,纳驱杂类谩成灰.真铅即是机关理,暗室皆明任众猜.未究前言劳自苦,精穷玄妙乐康哉."
"交结从头有顺违,方知雾散若云飞.超凡入圣含金体,抛弃迷蒙挂紫衣.细认消停无远近,分明意外隠玄机.相逢配偶为闲事,谁解调持得一归."
"昭宣形体思悠然,那是愚夫那是仙.不识饶教非远近,误来何事苦相悬.含容里外无诸物,象法其由语话诠.品格调高奔世界,任从他宝四周迁."
"知之修炼但辛勤,若志由来离六尘.金鼎乍分红燄火,月魂高锁碧潭津.深思五岭凡间路,好作三天物外人.万里州通宽世俗,清虚境象善求真."
"知来秘法谕恒沙,须是铅开汞上花.烧炼勿令伤血脉,凡情散乱损黄牙.离男合度分明说,坎女和同不用夸.大矣日中成九转,红浆一饮到仙家."
"还源根本杳难穷,秘密玄微造化中.白日昏迷常不见,青龙雾晓大家同.阴阳表里和烟碧,天地相鲜似火红.直要审详知道理,丹成千载上升功."
"还元到即见真归,不是虚传羽化飞.大道勿将闲设用,精修别得便忘机.安排稳入龙宫内,变易终藏虎鼎威.豁达乾坤神妙理,逍遥铅汞共相依."
"鹤骨岩岩混世间,不侵寒暑似童颜.精神爽丽方干典,举步如飞思虑闲.起坐问他修炼法,乱将词理勿交关.生来静却凡愚见,又说三仙有大还."
"停腾火候诘炎山,九转方能济世间.玉蘂花开真可爱,红炉鼎内境幽闲.人逢药就延长久,羽驾仙迎返少颜.尽在目前非是远,定知时日好登攀."
"泥丸本是命根宫,消息临时语话通.大道比来行气术,其余效验藉阴功.物情之理皆清浄,造化玄微事莫同.珍重此言深可意,腹中日运鼎花空."
"无名踪迹故难兴,智者消详冷似冰.廓落异端随日变,乖违法度受天惩.机关勿使招他谤,亮直温和自举升.好事相宗堪轨范,方言内外一般称."
"天生颜貌几何般,鹤骨餐霞厌俗观.赤水华池谁法则,白银为阙又堪看.来传音旨俱然混,位有尊卑勿异端.逆顺之中关理性,心田静外岂相干."
"灵草灵砂起自然,却将非外乱烹煎.黄牙成土堪名药,秋石为胎本是铅.乐道逢来忻且喜,周知体认更完全.阳施阴授宜消息,不识时人在眼前."
"逍遥我命在玄穹,鹤宿霞栖景致中.自得安宁兼养道,更将利益屏群雄.渊深引古知今用,劈斫区分尽可通.和畅五音从豁达,乾坤之内霭溟蒙."
"巅峰一望不深潭,谁解缘情语话堪.暗室自开明日月,道心奇异老山庵.研穷妙理真消息,诫忌先贤让不贪.稽古尚为今法则,愚蒙太甚苦谈谈."
"千年福寿自由人,万象星罗仰在身.宝马不教龟鳖乳,嘉禾须问谷田神.根株种植华池内,药鼎煎催运火匀.混沌分来皆是道,二仪交感八方亲."
"非人口似泻汾河,此辈尘中有甚多.心恨貌恭无定止,舌夸端正乱乖讹.为官善政身荣禄,利剑休教石上磨.立待满盈船陷水,恶风从被海神拖."
"精详语议四门开,舒惨阳和意外裁.远见风尘思往事,无穷日月去还来.乐耶指趣归三体,周旋道理遍九垓.贤圣人天常法则,卿云岭上白皑皑."
"飞腾自在莫教赊,坎女离男共一家.无碍逍遥通智慧,将求利乐勿须夸.灵根就看和春雪,神室之中有绛砂.彼是彼非堪可重,常娥倚树笑唅呀."
"贪染犹来理不通,虚劳岁月面西东.从前自是凡心别,利益须归上帝功.洞府名高同景致,尘泥踪迹莫知空.去非但向铅中作,变化飞腾大道雄."
"达道真人见者稀,岂教容易等闲知.阴阳造化无非实,天地元精动合宜.功行三千须及物,还丹九转上升时.忙中岁月忙中遣,我本愚来性不移."
"栖心隠逸故非常,大约恒持要久长.清浄好为皆是益,周旋理度审安详.法干驭物须平稳,顺日成功自酌量.倏忽之间堪疋配,临时巧拙见圆方."
"香汤沐浴更斋清,运动形躯四体轻.魔鬼自然生怕怖,神魂必定转安宁.从无入有皆真实,去住何难妙最精.五行聚散归一体,灵源不用苦煎烹."
"一身独善欲何之,争及衣冠解抚绥.浮世浅情无限量,愚蒙自是不相规.直须凭仗分明说,语取灵源问得知.要觅洞中闲日月,除将济事谩非为."
"寻思道味咏吟哦,去住先贤有几何.性识无凝关要妙,浮沈依约不言多.但将子细分明说,犹恐闲非却被魔.救世比来心所愿,逍遥尽入扣玄歌."
"铅汞丹方不谩论,同归一体有玄门.刚柔产取黄牙树,远近先明赤水魂.化质昭然清日月,纵横无碍杳乾坤.龙吟虎啸真非是,雾散云飞似雨奔."
"道妙怀真纪异常,人间天上若存亡.潜机物类多中觑,纳取虚无定久长.碧落遨游归洞府,黄金不买自馨香.参同契合诸经说,精魄夺来烂紫光."
"无为道大入幽玄,几许风光慕昔贤.对境尽同闲见识,忙中皆是急相煎.配匹直须宽雅淡,会有逢时不偶然.修炼但教坚志气,参详稳审更周旋."
"含胎长养尽笼罗,岂离玄谈道理么.狐兔几曾能乳马,麦田断定不生禾.目前便是真佳境,汞内消停自合和.认取门庭深见解,红砂奇异涌恒河."
"人心多是少相投,非识尘中上品流.不见真宗归物理,难知妙道后先休.生前内鼎宜烹炼,殊胜华池好渐修.但见完全凭土德,能调火候药皆秋."
"玄之玄又见真空,巧拙临时要妙中.大智伏藏知远近,纤微尽达了然通.周旋物性谁区别,坦荡由来是且同.境致三才随有位,神光照室莹西东."
"还丹未就且降魔,二八从教细搅和.离火摧駈凡入圣,坎铅功力甚偻㑩.红尘自化真堪贵,白雪增盈不用多.九转龙吟成虎啸,人非人是状巍峨."
"难求的当问愚痴,那个堪言好事知.名利猛贪无有足,多端动止没规仪.浮生不实将何用,欲把非常乱作为.谩语饶教能配类,一朝患害𣨼他谁."
"千般万类不相逢,天地尊地卑岂易穷.海岳高深随日转,神仙聚乐隠尘中.鲜求名利知贪少,多事闲忙总是空.几个心贤平坦荡,十洲三岛自从容."
"含元得一本真宗,误者平论总是空.万象都来皆备数,千言譬谕了然通.才高俊彦优堪赏,窃禄偷安有异同.唯愿他心如似我,不教陷恶罪身中."
"干关万象审消停,子母相传日月精.产药要教千日化,玄门全藉五行清.灵胎脱体方知圣,铅汞梯媒不是名.金鼎就来从变质,阳和阴气两俱生."
"九重天上帝仙居,愚昧求真道理疏.混沌初分长日月,精魂聚散记丹书.离男坎女皆相类,壬子丙丁异境殊.历劫因缘随世在,阴功及物最玄殊."
"神水华池妙更精,非铅非汞妄干名.河车本是延龄药,戊子从教配类成.朱雀坎蛇安在后,青龙白虎免交争.若使真金全二八,何忧住世不长生."
"还知受气禀天然,百法方为事理全.假合都来归至道,修持远大理通玄.二仪交感成祥瑞,八卦刚柔被俗牵.何谓此中生恍惚,直须欵曲细精研."
"玄门至道故无涯,自是人心所见邪.智识未能通大药,岂将容易拟荣家.千年圣境何虚谬,百劫曾修不用遮.龙虎欲成堪炼鼎,勿为利路乱交加."
"论功须是一阳初,二八调和作楷模.固济但牢封密闭,莫教中道有差殊.依时消息专心记,在意停腾运火徐.日月无亏明节候,从容愿所不踌躇."
"还丹百数细须寻,以验从来道理深.火候混成如白屑,水中凝结是黄金.循环复始周旋鼎,造化駈驰要用心.消息玄门穷八卦,飞腾自在远山岑."
"真空修炼永长年,不识还丹在眼前.一得清来光宇宙,千朝须是用烹煎.人间天上分明录,汞里花开岂偶然.达取但教依理路,勿贪世利悮周旋."
"烘烘火色水中论,至宝须教鼎内存.点化自然常在手,区分道理有玄门.莫将容易夸言说,尽入虚无是我尊.天动地神邪可畏,丹能飞走似云奔."
"人是人非意颇同,较量此事尽归空.无为政化求真理,方表深仁大道雄.举止但能恒有节,寻思何处不周通.寰瀛善恶知多少,莫忘生前积德功."
"因缘业障遇真稀,黄帝乘龙岂是非.达识尚凝常恍惚,愚蒙学解故相违.华池秘密人天授,神室光扬日月辉.智者无言皆口嘿,敢将容易论玄机."
"逍遥自在何拘束,天地希夷无返覆.勿把他心向外求,真宗理道相和睦.人间天上尽修行,七宝山高混太清.玉树玄珠明照室,命根悟者转增盈.虚无入有何踪迹,非是神光化金液.廓落方圆在杳冥,南来北去断消息.灵元物象向天涯,古往今来圣事夸.无碍智通精进心,研穷理路互交加.奇哉离燄烹铅水,清静之中藏奥旨.出没门庭景异常,十洲隠大神仙子.绵绵若论太幽深,即是流珠不是金.万卷经文兼在目,机关绝妙有浮沈.开关寤寐来相逼,魄走魂归天地力.风扫尘埃蹑紫云,睹其颜邈难别识.勿生疑虑变阴阳,须信丹砂道理长.若向此中明此义,十洲洞府蕴馨香.康哉内景植仙桂,枝叶婆娑深根蒂.真宗妙法审来由,修炼真空无涯际.要知逆顺莫相非,广演周遮隠玄机.先说艰难后始说,精穷运化遂相依.瑶池浴凤通霄汉,金阙光舒何灿烂.丹成可验不狐疑,常娥偷窃月中看.春间花卉一齐开,天上优游谁肯来.洞里烟霞牢秘隠,水精宫殿白皑皑.昔日神仙皆烧炼,不说根由人岂见.本是凡情枉谩劳,何年待得成九转.密藏无使等闲知,碧落真如在两仪.理外消停造化实,相逢遇偶勿怀疑.直须意遣凡庸道,所以难言论秘奥.先令顿悟了然空,方扣玄关驱烦恼.从来教法甚分明,几许心迷事不成.弃世比图闲自性,精修道路必长生.归童返老超升界,正定威仪勿懈怠.开闭善能若苦勤,奋迅光阴同一泰.凡流学者不坚持,生灭门中故不知.走缩阴阳无住相,非难非易细推之.含胎十月无休歇,或作金兮或似雪.认取还丹莫乱求,猕猴水底弄明月."
"灵无知大道,极意思悠然.摩日云中雁,潇湘水似天.孤峰高远近,实月莹团圆.信解明开悟,青霄在目前."
"往事兴人感,徘徊思寂寥.湛然穷古道,群品似相邀.春台松柏静,秋风海岳摇.时迁何倏忽,落叶自零飘."
"谁测玄机圣,天功地久长.群生皆是性,道德有圆方.姘丑随情意,於戏细酌量.达人知澹薄,默默见非常."
"当看浮生业,朝观暮亦悲.笑迎先溟目,恶至聚愁眉.正直回斜曲,冤逢不用推.小人心似兽,君子定无欺."
"恍惚人难晓,天仙语默玄.修心无道理,终日自忙然.我命真中趣,长生认宿缘.机权饶使用,圣事不虚传."
"大道常恭谨,明灵不降威.少言知有信,多事自招非.年寿看松柏,冠簪短布衣.我心忙也乐,清浄得同归."
"清静真空理,不无解者难.纵横依见性,廓落智中观.坦荡归仁德,辛勤久远看.勿教为逆顺,平地入云端."
"寂静人歌咏,愚情岂易知.但求心自乐,不怕面相欺.枉直回邪灭,颠狂道德持.高明常鉴照,方寸欲何之."
"天界殊胜理,凡愚不易知.曩因谁可究,浅近故怀疑.的实归真性,回邪入正持.乐耶亲大道,报应自然之."
"浮生人怕死,蝼蚁命何轻.福业随缘寂,慈悲响善名.在家行孝爱,食禄尽忠贞.天道不移改,佛心化有情."
"逍遥贤圣乐,我闷俗情愚.鄙俚何堪数,斟量解卷舒.恶缘须尽去,善事好相于.忙急真如梦,乾坤造化殊."
"谦逊明然得,滋章道理疏.荣枯皆定分,巧拙亦何如.抚俗从仁感,临民用教敷.高明归辅德,建立纪功书."
"形影随人得,精修道不迷.研穷深理路,造化隠端倪.云引龙吟穴,风生虎啸溪.少知愚岂解,南北与东西."
"无穷思广大,幽隠便知深.智达千经论,方关一寸心.总明怀往古,曩劫顺从今.此理人须信,周旋子细寻."
"伏藏终不见,巧拙是兼非.至道光怀古,周通隠圣机.清天何物性,浊地故相依.修炼真堪惜,疏慵有顺违."
"为人能省己,就静亦皆忙.春去秋来定,年诸日远长.英姿终有异,贱品足颠狂.蠢动含灵性,善生恶自亡."
"知之修炼法,便是圣中人.有象虚无境,邪缘不见真.恒持功行益,响应甚平均.浑然天地理,大道遍乾坤."
"庶事情多感,光阴自古长.贪痴何意遣,愚辈为谁忙.红叶随时变,白头最易伤.世途能及物,善德远馨香."
"清虚闲静得,奉道见真谛.契合皆堪用,因缘事好依.精诚求谛信,须有是兼非.达豁幽深远,奥妙入玄机."
"终日穷经史,思惟事转深.公忠怀士意,是理好相寻.总慧玄高鉴,回邪枉用心.从容闲岁月,学古便知今."
"真境堪依仗,周迁四叙移.人忙闲圣迹,心达罢狐疑.俊造皆流品,逢能即是师.二从寒暑变,龙浴凤皇池."
"一逢又一别,来往几时休.处世皆名利,贪生去不留.善缘看似梦,恶事勿临头.如病心常怕,生前乐自由."
"顶戴尊天地,聪明识见高.无为通理性,猛利岂虚劳.出没终难认,因缘不可逃.中原多圣境,四海涌滔滔."
"避罪胜修福,其为理一般.资财丰利益,公道不欺瞒.浊世贪荣禄,明时善政官.遏强能抚弱,容此势情观."
"如水澹交疏,寻思道更殊.乖张颠覆易,知己便相于.路坦如平掌,风传语不书.烟霄明月静,负志话清虚."
"天上与人间,贤愚不𫏐闲.精修归至理,道大隠玄关.圣境皆奇绝,凡情岂易攀.群仙宽坦荡,却老尽童颜."
"世途含万象,稽古便知今.大树垂清影,如花耀碧岑.虚劳空自白,德行胜黄金.有过而能改,无为积善深."
"法演双林下,凡情世眼观.澹烟光雨际,孤月浄云端.意思皆时暂,纵横大教宽.含情能息虑,物外不相干."
"表里分明说,深穷妙更玄.愚迷行不到,圣事法中传.欲界情无定,真空本自然.今生随曩劫,清浄照三天."
"爱老及怜贫,逢迎善者亲.道高明似日,民有几般人.盛暑观蚊蚋,窊鱼探海津.闲忙皆自得,冬去后知春."
"多言心不善,出口莫能追.如梦欢娱乐,归家说盛衰.拟将何所用,理乱别公私.方寸巧旋设,小人亦可悲."
"雅澹玄中得,常人故不知.幽深无远近,道外细推之.碧落神仙境,烟霞日月随.参详寰宇内,邪正岂相离."
"世间何所益,乐善有馨香.贵贱虽差等,非违定不祥.春台宜胜地,花木收严霜.求取立身行,恒持但久长."
"逍遥能自在,大道亦何殊.澹薄随情遣,优游静恶除.春生凡作则,秋谢徧悲疏.利益玄穹鉴,公平信史书."
"紫陌红尘里,贪名利好争.世情皆扰攘,大道甚纵横.弦直终无曲,心邪自不平.若能如遂意,复学法先生."
"民间天上事,通理一言之.仙积千年寿,人终百岁期.礼容分次第,泛爱别尊卑.福业有轻重,那堪乱作为."
"世上多虚饰,方知一切心.不群终是异,僻学古同今.逸士宽怀释,为官理道深.移时非独见,令我思沈吟."
"真一生天地,因依认宿缘.智高通理性,凡下少周旋.语默何奇绝,幽深隠圣贤.谁人解我意,大道寸心玄."
"石室巢新燕,人心在眼前.飞云高去影,败叶拥流泉.取舍凭认定,升沈勿自专.守贫知大道,盛事好攀缘."
"豁意何清浄,愚人不信迷.石岩孤野鹤,仙路蹑云梯.栋木生深谷,寒鸦入夜啼.怡颜能待客,沽酒旋烹鸡."
"利钝犹根性,无缘枉用心.邪求皆是相,正定理玄深.巧拙高含识,轻浮力不任.大乘通语默,稽古便知今."
"智使千般用,思量也大愚.黄昏直至晓,皎日莹康衢.瑞典通三界,华胥乐四隅.谕开方便治,平坦绝崎岖."
"皆救眼前急,锥刀蕴利名.愚心违善道,慧眼自分明.大海波浪没,深山栋木成.旁求存古意,后学法先生."
"得道超凡圣,逍遥本是缘.群迷难解会,我且不虚传.但信恒无断,精穷用意专.审听明譬喻,勿被俗情牵."
"古来高逸士,数目几多人.积德千花秀,温良七宝珍.缘因终可作,好事福齐臻.宇内光阴速,仙天夜月春."
"君子怀幽趣,谦恭礼乐才.经心皆识见,书史尽通该.有德馨还远,清虚道亦开.先生宜法则,宿习自将来."
"遁迹深岩谷,身闲未是闲.研穷堪语默,寂静杳冥间.秘密逢邪见,难开大道关.金丹无效用,弗可返童颜."
"人本心田静,机关买是非.聪明存节操,曲直自相依.思寂知玄奥,区分有顺违.精通含识性,理义恺然希."
"行止由修炼,辉光朗自然.深山藏虎豹,大海隠龙泉.鹤唳冲霄汉,龟生得寿年.怡情含道识,浩渺九重天."
"谁人信我说,我说亦非常.苦行分明乐,缘深解即忙.乖持如似梦,慕道行清凉.影响随声应,玄门可度量."
"高山石室半空嵌,选取灵芝草尽芟.法意要修心一等,道情焉用口三缄.丹砂保重开清境,白发相宜倚翠岩.曩劫缘中因种在,布衣鹤袖凤来衔."
"归依妙法要精专,极目烟霄路不偏.日月明通三界眼,云梯上有十洲仙.慈悲愿力弥何远,烦恼能除道最坚.救苦观音名利益,经文曾与世间传."
"修心慕道入玄机,方便门停次第依.种性莫教拘执定,因缘去住不相违.离他少欲阴功积,淡薄深来绝是非.浮世利名常自遣,真空妄想一时归."
"耳根清静本来修,万法从心不外求.海岳动摇山色异,玄珠尽在眼中收.持斋道士寻红药,醉卧仙人未白头.麋鹿同群方可信,逢春但笑乐花秋."
"忘机悟既见真诠,慕道威仪立善缘.语默但教方外用,玄微通达自弥坚.利名染著还如梦,性相归来猛似泉.三业之中堪发问,勿令万法不精专."
"随机发问绝亲疏,法界明文本不殊.厌苦群生含万像,归依大觉达三无.莲开湛寂真如境,屋里空劳总是虚.缘起性中平等用,直须乐道善心居."
"道高人世礼周旋,语默如痴似不言.洗涤要教心地静,狐疑勿类水蓱翻.经书说尽修真理,岁月休防罢引援.雅合无为深见识,阴阳去住捉寒暄."
"神丹妙道故延年,岂是凡流识大仙.老子尚犹能讳事,轩皇不许乱相传.谁知造化功夫力,罕见今生度宿缘.猛虎伏来龙驾驭,云腾五色思悠然."
"大道逢来是宿缘,终期定可访真仙.山中修炼非州郡,城里无荒隠市鄽.秘术岂教容易得,幽深还许递相传.超凡入圣浑闲事,问取人间十洞天."
"青松本不树萧条,学士因何智自劳.金水朗然明皎洁,雪山堆积就中高.志心但觅三神药,凡目难观万里毫.我独闲吟谁解意,悠哉丽日压灵鼇."
"天地为炉我自知,人无远虑必生疑.功夫未至劳悬想,境外声闻不改移.机巧岂逢容易得,是非终究欲何之.思量大海深渊理,光阴虚度影参差."
"昆仑山上聚神仙,羽驾争行意不偏.积雪远看欹下界,巅峰高认涌流泉.真空的实难堪比,异景皆从造化迁.秘密岂教容易辨,玄中之外更深玄."
"溟溟沧海浪涛深,雾蔽山恋不易寻.紫盖洞庭人驾鹤,虹霓城郭道为林.幽玄相去何多少,巧拙无由智慧侵.尽是同缘相引接,从容语话八仙心."
"彩云轻举压天津,舞鹤迎鸾自在身.蟾影枝开三岛树,桃花风弄十洲春.相传灵异无虚说,道理分明尽是真.但信此中深护慎,修行所愿勿因循."
"天非爱道许人修,学士愚迷不到头.内境拟将何所用,杳知深邃故难求.丹霞隠密堪依仗,雪月纵横入品流.消息须然潜世虑,凡岐圣路有刚柔."
"逍遥里外混诸天,澹荡其中四叙间.拂拭尘埃明印月,徧駈神鬼鏁骊山.装添出没何奇异,秘隠藏直未是闲.但好消详清景内,勿生疑虑动机关."
"龙虎刚柔隠圣方,一时和合运阴阳.周知配类无疏失,物性从来理自长.鼎里花开装五彩,心明火候制三黄.更能通得华池妙,南北东西不可当."
"水精宫殿月华明,白玉为墙火不侵.八境风高骈羽驾,九重天上绛霞深.物情晃朗无遮隔,非是凡间比类寻.汗漫真游谁得到,桂花香洁影森森."
"还元到即见真归,不是虚传羽化飞.大道勿将闲设用,精修别得便忘机.安排稳入龙宫内,变易终藏虎鼎威.豁达乾坤神妙理,逍遥铅汞共相依."
"泥丸本是命根宫,消息临时语话通.大道比来行气术,其余效验藉阴功.物情之理皆清浄,造化玄微事莫同.珍重此言深可意,腹中日运鼎花空."
"天生颜貌几何般,鹤骨餐霞厌俗观.赤水华池谁法则,白银为阙又堪看.来传音旨俱然混,位有尊卑勿异端.逆顺之中关理性,心田静外岂相干."
"逍遥我命在玄穹,鹤宿霞栖景致中.自得安宁兼养道,更将利益屏群雄.渊深引古知今用,劈斫区分尽可通.和畅五音从豁达,乾坤之内霭溟蒙."
"巅峰一望水深潭,谁解缘情语话堪.暗室自开明日月,道心奇异老山庵.研穷妙理真消息,诫忌先贤让不贪.稽古尚为今法则,愚蒙太甚苦惔惔."
"非人口似泻汾河,此辈尘中有甚多.心恨貌恭无定止,舌夸端正乱乖讹.为官善政身荣禄,利剑休教石上磨.立待满盈船陷水,恶风从被海神拖."
"精详语议四门开,舒惨阳和意外裁.远见风尘思往事,无穷日月去还来.乐耶指趣归三体,周旋道理遍九垓.贤圣人天常法则,卿云岭上白皑皑."
"贪染犹来理不通,虚劳岁月面西东.从前自是凡心别,利益须归上帝功.洞府名高同景致,尘泥踪迹莫知空.云非但向铅中作,变化飞腾大道雄."
"达道真人见者稀,岂教容易等闲知.阴阳造化无非实,天地元精动合宜.功行三千须及物,还丹九转上升时.忙中岁月忙中遣,我本愚来性不移."
"栖心隠逸故非常,大约恒持要久长.清浄好为皆是益,周旋理度审安详.法干驭物须平稳,顺日成功自酌量.倏忽之间堪匹配,临时巧拙见圆方."
"香汤沐浴更斋清,运动形躯四体轻.魔鬼自然生怕怖,神魂必定转安宁.从无入有皆真实,去住何难妙最精.五行聚散归一体,灵源不用苦煎烹."
"一身独善欲何之,争及衣冠解抚绥.浮世浅情无限量,愚蒙自是不相规.直须凭仗分明说,诘取灵源问得知.要觅洞中闲日月,除将济事谩非为."
"寻思道味咏吟哦,去住先贤有几何.性识无凝关要妙,浮沈依约不言多.但将子细分明说,犹恐闲非却被魔.救世比心来所愿,逍遥尽入扣玄歌."
"无为道大入幽玄,几许风光慕昔贤.对境尽同闲见识,忙中皆是急相煎.配匹直须宽雅淡,会有逢时不偶然.修炼但教坚志气,参详稳审更周旋."
"人心多是少相投,非识尘中上品流.不见真宗归物理,难知妙道后先休.生前内鼎宜烹炼,殊胜华池好渐修.但见完全凭土德,能调火候药皆秋."
"玄之玄又见真空,巧拙临时要妙中.大智伏藏知远近,纤微尽达了然通.周旋物性谁区别,坦荡由来是且同.境致三才随有位,神光照室莹西东."
"千般万类不相逢,天地尊卑岂易穷.海岳高深随日转,神仙聚乐隠尘中.鲜求名利知贪少,多事闲忙总是空.几个心贤平坦荡,十洲三岛自从容."
"九重天上帝仙居,愚昧求真道理疏.混沌初分长日月,精魂聚散记丹书.离男坎女皆相类,壬子丙丁异境殊.历劫因缘随世在,阴功及物最玄珠."
"还知受气禀天然,百法方为事理全.假合都来归至道,修持远大更通玄.二仪交感成祥瑞,八卦刚柔被俗牵.何谓此中生恍惚,直须款曲细精研."
"玄门至道故无涯,自是人心所见邪.智识未能通大药,岂将容易拟荣家.千年圣境何虚谬,百劫曾修不用遮.龙虎欲成堪炼鼎,勿为利路乱交加."
"因缘业障遇真稀,黄帝乘龙岂是非.达识尚凝常恍惚,愚蒙学解故相违.华池秘密人天授,神室光扬日月辉.智者无言皆口默,敢将容易论玄机."
"凤皇燕雀不同群,非类宜然信有闻.好景销磨还尔梦,方在虚诞似浮云.闲吟比喻明如日,雅道留情旧典坟.堪与言论谁是识,舜琴惠爱皷南薰."
"何为禅定性心同,解说真如物外空.几许修行缘上得,惑多妄想障于聪.名彰道理千世永,善恶都归万法中.应现机关俱寂默,始知明鉴照昏蒙."
"无萦无虑鬓如黳,手执仙经杖一藜.猛利销磨闲岁月,玄中妙道入云霓.红尘世界何拘束,白日山川高又低.去住自然皆寂默,逍遥不假上仙梯."
"高山树叶翠森森,寂静因中道最深.利得昆仑皆璞玉,不须丽水有真金.浇漓渐变同尧日,薄俗将重理舜琴.祸福年长随世改,玄门大戒喻飞沈."
"玄珠道在口中衔,未信前人明似鉴.试问心田佯兀兀,可怜肌骨瘦岩岩.自言世界归依重,志诵经文不用搀.炼得气来身且健,日斜常望鹤栖杉."
"四叙相迁亦可观,斜扉半掩半欹关.诗吟海岳皆空尽,扇觉秋凉渐放闲.树影临窗迷远思,渴禽恋水复飞还.旋教摘果瞑心话,叶木苍苍天地间."
"秋鏁烟岚日未蚁,道情欲话老僧期.旋烹茶灶心先喜,摇撼松风睡思迟.鹤唳九霄堪入画,云平三界化无私.真宗象教非虚说,对境成空是我师."
"夜醮星坛海岳飞,龙车摇曳羽云衣.红霞影里轻烟色,玉烛风清皓月辉.三岛花明铺锦绣,千年鹤送下金扉.仙家莫道无多事,十二琼楼恨不归."
"往事悲欢笑一场,乾坤有甚可思量.空知造化情多矣,却是愚蒙不久长.世上周通添眷恋,人间善恶自舒张.熙熙尽入无为内,明月清风道路忙."
"寻思往事便堪疏,空有闲云万里余.满目都来情郁郁,劳心谁把谩驱驱.星辰日月高天际,云散烟花徧海隅.道德流行宽世界,时捻笔砚亦看书."
"是非人我利名心,情伪言同海似深.浩渺无涯成理性,无为志大可胜任.千年岁月周游在,万卷诗书不易寻.世界之中宽更远,从分混沌至如今."
"我一囊盛宽世界,从头点取人数在.万里山河宽更宽,一切众生智者解.因缘殊胜是因缘,方便法门天最大.天最大,无比拟,经文秘在无生理.知之修炼是圣人,光阴急速流如水.孤云野鹤笑龙吟,扣寂希夷求妙旨.但知慙愧常亲善,更能通达解区遣.辜负琴书得自由,勿令萦恨金刀剪.离烦恼,大仙上品十洲好.利他贵重无亲疏,便是菩提心至老."
"自家未达莫来看,解者众生真是汉.世涂烦恼一齐休,修取菩提心不乱.天觉因明凡圣同,苦空圆满光不散.含识缘中晓了难,爱河须渡达彼岸.我见人见众生见,菩萨行持终不惮.离贪嗔,绝情欲,定相安然无反复.从头法归镇长开,鬰鬰黄花生翠竹.天高地广遍周游,十方妙色能照烛.七宝山高三界中,拔去浮云沈水渌.离他一念是因缘,珍重贤圣皆知足."
"天心即是道,佛心即是佛.人生有善缘,修行岂废力.悟来瞬息间,暧昧藏五贼.非干智慧中,虚妄不可得,小乘尚执迷,大乘堪法则.经教有明文,守白便知黑."
"春长秋风败黄叶,白发老人慵把镊.光景如箭亦如飞,我不聪明贤者说.知近知深知更远,善缘恶境勿交涉.勿交涉,语重叠,古往今来闲日月."
"还淳返朴非用智,黄老之术何简易.不衒聪明时俗清,尽使人人怀忠义.密贱得之不下堂,单父得之公私利.无为之道随时化,无为之道随时理,若能可行,则清浄矣."
"予持斋,常清浄,心田澄寂无争竞.闻尔志念诵真经,明月窗中转孤影.风自悠飏香满室,因地修行不可得.善事是芝兰,恶事是荆棘,实实实实."
"勤恤忧劳,夙夜匪怠.政教犹豫,从诫中外.三皇致理,百姓为心.不严而肃,自古从今.刑赏不忒,后代为箴.求己之短,利害知深.就人所欲,良吏不酷,绳直于木,政无反复.旰食宵衣,无是无非."
"孤云野鹤镇常闲,随宜自在杳冥间.杉松高拔千万尺,寒泉引望峭青山.大道烟霞看更远,将临海峤叩玄关.知之修炼凡超圣,岁月空深不易攀."
"茅庵养道静深山,解笑光阴解驻颜.谁能苦志离人间,孤云情僻岂容攀.日餐松柏知其味,不问王侯朱紫贵.修行但好倍精专,十洲洞府有神仙."
"无为本从清静出,知之修炼皆寂默.大道玄门几百般,不拘东西及南北.观其形貌欵共语,风云可变龙与虎.灵源欲访不曾闲,捉得之时为伴侣.日有魂,月有魄,业累袪除离死厄.十二时中可逍遥,五行造化人岂测.也曾嗔,也曾笑,世间心为求诸要.长生之法在目前,天门地户无颠倒."
"秋风主远思,令我上高台.花木将零落,云雨旧山来.世间何事有情疏,南雁藏宾万里余.去有其声为谁去,来有其声为谁来."
"寻常无事信天缘,饶得憨痴满眼前.名利世间多用意,愚迷不肯学先贤."
"玄珠玄珠存今古,总在眼前无一睹.圆似明珠照十方,或来或去寒无雨.本是真,玄中圣,天仙地仙收不尽.虚无出向方寸间,方寸之间还远近.此玄珠,何分别,超凡得道须自证.四时运转如等闲,任从颠倒非常性.玄珠玄珠实非实,虚非空,五色相依橘似红.境象𫐌罗安掌内,不在言外隠形中.扣玄关,深奇异,具足凡情兼四智.人或达识此玄珠,一念失则心如醉.可速求,可寻讨,明取闲忙身内了.经年作相熟知之,三载渐即离怀抱.买亦无,显奇秘,混在世间无滋味.龙宫海藏不拘收,离男坎女难匹配.神仙道,阴阳是,几人顺从几人背.凡情不识智者会,坐卧行持穷三昧."
"耳根唯愿常清静,更得四时风雨顺.开得眼来一切心,尽为好事善相近."
"三天境象验人间,不在江湖不在山.大约颇同随报应,耳根清静道心闲."
"善恶由人作,修心勿乱为.邪求无实事,如影定相随.妄想终成伪,行贪未可知.天生分异等,道德立尊卑.日月须明照,声文垂大教.非言患不及,长顺归仁考.志广来遐迩,忠臣持节操.腥膻戎自伏,洞达总机要.遂性减予忧,玄门境象幽.躬躬勤政理,化被遍恩流.省己光阴速,一春度一秋.输他闲取静,每藉更温柔.智者审详意,聋听如梦寐.玄穹平覆载,种种乾坤惠.烦恼深无岸,量宽苞天地.眼前一切类,孰非孰为是."
"每逢清夜坐更深,白日忙忙各是情.南北东西谁定准,无穷天地始知名."
"上元斋醮卷清风,暗使虔诚望圣功.星彩动容光碧落,步虚声在半天中."
"京都繁盛谁比矣,十二楼台重重起.九衢车骑日喧喧,广陌欢呼歌帝里.我今御宇临天下,物泰熙熙忻朝野.村夫击壤荷丰年,侯门朱紫皆风雅.无为一坦已成功,关防绝虑闲战马.唯愿君臣千万世,六合同心归华夏."
"逢春总有看花情,时节心迷不可轻.但秪追游贪聚乐,几人顶戴愧三清."
"君子淡交如似水,小人交结甘如醴.微漥浪息派分流,倏忽之间生谤毁.但去骄矜添意气,贞松全胜凡花卉.狂风秪是有尘埃,大海潮宗深无底."
"偃亚松,笔迹高.来更妙,甚奇特,三十年前曾收得.上下度量有短长,平头一样青烟色.半枯半嫩小枝斜,筛风阴石皆法则.左隈右倚四维绝,悬在书堂谁分别,喝起诸山未是奇,千年鹤坐方可说.根蟠龙,笼春雪,团团引出桂华月.暗聚风生欹枕观,駈逐邪魔无情灭.若在灵山片时久,感动天人师子吼.扫教心地起自然,好看纵横如意手.偃亚松,偃亚松,或真个.生在深谷,为栋梁之异木.任从霜雪摧残,终归众人之瞻瞩."
"看花终不似春雷,牵引诗情瞑目开.雨顺风调为上瑞,苍生家足降天来."
"中秋夜,圆转魄,东升慢上露先湿.起清风,明似雪,薄衣阶下寒泉滴.随宜情,何豁达,五音罢去无踪迹.星稀斗暗天宽窄,桂华望处谁不惜."
"蔟蔟排弦声流美,因风独弄无宫征.闲庭引思道情中,五音不入行人耳.仰望云霄听未足,何期到了不成曲.秋蝉夜噪素琴鸣,边城角罢春水渌.高悬韵响声来去,常深兴寐无相阻.不类乐中得此名,圆月明时何自苦.凄清激节繁空影,日夜如流后天永.无穷之外更无穷,依傍群弦方始品."
"逍遥本意离尘埃,日见愚痴足可哀.唯愿人心齐一等,花香常近慧风开."
"栖真大道于南北,清浄之间求爱力,坚持雅志穷诸识.寻常如观在眼前,唯仰三光无𫏐息.忧念苍生不暇食,自挫周遮尝反侧."
"阮咸初立意,偷得姮娥月.三柱应琴徽,五音更互发.堪听诸调弄,勾鏁无休歇.闲暇优游子,顺风吟案揭.时闻宣九奏,凤翅手轮抹.引思何奇妙,广陵散白雪.稀中逢绝艺,解弹能指拨.放纵知狂逸,四弦凭审察.慢来长不断,急则声相轧.春鶑虽好语,难将比并说."
"月琴三柱四条水,圆魄移来混俗耳.自古从今清且奇,五音一弄惊神鬼.勾挑指下何纤细,傍观侧听心先醉.胡茄十八笑思归,悲风切切摇朱翠.凤游云里情荡飏,不无萧洒真高尚.寒暄聚散得馨香,奚为丝竹兼歌唱.慢鏁朱弦急如雨,疑似春鶑相共语.莫惮辞劳用意弹,堪对鸾吟与凤舞."
"一言有善亦须听,终日饱餐不易任.他织他耕无悯念,世途谁是爱人心."
"日月何忙忙,相逢有出没.催将壮志心,少年如顷克.人生苦海中,否泰知通寒.四季倏忽来,寒暑变为贼.偷人面上花,夺人头上黑."
"结束分朋相间错,立在殿庭还不弱.锦绣为袍供奉仪,流星电转争挥霍.文里鸟巾皆一样,三春景色花荡飏.承平此事比应难,盛世欢娱情好尚,添肖况,堪可爱,香尘坠里无妨碍.月杖怀挟击云门,引聚风光何意态.令人骇目潜窥睹,杂剧教坊罗袂举.銮铃珂珮白玉鞍,恣纵奔驰汗如雨.笑中语,审听旨,速排丝竹调宫征.高高树影柳疏阴,头筹先得称心喜.画鼓红旗双对凤,笛发龙吟能送断.年少来来善乘骑,因依所习且随众."
"駈駈席不𫏐安时,勤苦终朝景易移.达得物情深道理,无为堪作后人师."
"六铢衣帔是神仙,劫劫曾修不偶然.大道目前人岂会,九天常有万千千."
"白发长,眉似雪,宗禅和尚何分别.百尺高山足浮云,万丈海中有明月.十地本因菩萨证,大乘俱是如来说.有空相,无空相,深浅是非皆为妄.一切诸法归何物,忽然觉悟波浪没.安乐常在信心中,真空根本难缄默.贪嗔戒定如幻梦,祖师凝流欢者众.方便门,群生用,除他烦恼知识重.诱引迷途如风止,慧眼观瞻恒沙水.三昧八万四千智,清浄法身依道理."
"大道何异,俗情如花.生前境趣,车碾黄砂.无垢住相,勿用称夸.非亲我亲,六合为家."
"忙即但忙,闲即便闲.无为之见,与道相关.言虽鄙俚,勿生谤毁.利他何疑,嗔乃兴喜.善恶万端,古今如此.非善称君,非过称己.道大幽玄,世使如然.君临宇宙,辅弼须贤.求之不见,形表影连.论而非细,我慙知媿.救世心劳,方便之智.短又何难,长又何易.真实语言,勿将为戏."
"终朝烦恼谩相牵,却是他非我自然.秪愿苍生添景福,康宁常得遇丰年."
"从来非不求知己,言觉俗情似流水.消息毫端总是空,奇哉道味深无比."
"若言笔法穷绝艺,书一字,至百字,八法从前亦非细.分间布白要审详,浓淡均匀看可戏.一则一,二则二,消息踪由无纵恣.纸为阵,笔为矟,将军须是有谋略.墨要干研清神思,点画临时要廓落.形势奇状似龙蛇,平头大小宜斟酌.曲须曲,直须直,意气方刚须雅饰.闲暇规矩有指归,圆转楷模堪法则.堪法则,有迟速,相钩相连光熠目.古隶参杂故不拘,颠草纵横似花蔟.偃仰莫把笔锋挫,先须顺𫎱回收左.经心健硬晓浮沈,铿锵启发勿怠堕.研穷体象貌亦同,博学精微先贤播.化阴阳,势出矣,藏头护尾深有理.禀乎人性是常情,递相映带可行止.迟涩飞动似玲珑,慢引急牵如流水.上捺下挑猛如虎,蜂腰鹤膝不堪睹.壮士屈臂凤皇飞,张弓发箭胜于弩.提撕秘思不可传,常存形影勿孤露.勿孤露,谁别辨,义之平稳知深浅.自然观察往还来,斗回角立能駈遣.疴瘵缠身,溺水之禽.长似死蛇,短似虾𢋙.古人最慎,愚蒙大忌,名为不嘉."
"二月寒食经新雨,开花绽柳人无语.近水溪边嫩枝条,攀折悠飏还似舞.车骑园林看不若,村笛歌声更互作.光阴番次不因循,民安万岁家家乐."
"性成孤僻爱清山,鹤唳云霄意自闲.物外更将和气约,精修便得扣玄关."
"河决洪波东南流迤逦,苍生昏垫困其止.去年今岁岂遑安,劳我关心情不已.奔衡浩渺故无涯,十二州民皆忧水.诸般度议自裁之,乃出禁军为夫使.倍加慰谕愿登先,悦随容易能如此.大将闻命效駈驰,连夜侵晨顺从理.未经月余便成功,龙门一合士民喜.欢乎欢,忻斯睹,土木如山杵如雨.浪平变化尽为空,力役忙忙无朝暮.锡赐钱与衣,遭灾免税租.皇天睠命八方同,惟德惟馨依是辅."
"神仙洞府好逍遥,不似人间岁月销.海岳高深谁可测,九重天上自相邀."
"我有真金色,常银染不得.我有智慧空,从头即是实.我有兜罗绵,岂受凡情墨.劝尔世间人,善道须平直."
"人心乐乐聚神州,秀丽烟霞胜十洲.细柳高来齐拂岸,飞凫时下傍轻舟.风摇碧浪藏鱼窟,园里朱樱满树头.歌唱新声双揭调,花前别是一般流.揎衫整羽揩金镞,圆月开弓射白鸥.云与山连恒为白,春生夏长莫知秋.三天得路迷仙府,百辟盈衢从冕旒.务本含灵皆自化,和平盛世纵遨游."
"心问心,心非色相心,清静之心道理深.验在目前诸境界,不是凡音有正音.大道本来人难解,岂教离乐易求寻."
"恤刑徧空于囹圄,八风调顺兴时雨.我且慙无及物功,哀哉狱讼经炎暑.清凉坐起受官荣,几许能仁善规矩.倏忽从天降下来,霶沱敢望如斯睹.预丰苗稼瑞三秋,有感必通消灾苦."
"中秋旱直至腊月,忧烦情绪不堪说.暗祈顶戴上玄穹,今日高明降瑞雪.时闻喜处万千家,片逐轻风四六花.寒透衣宽何所思,红𬬻旋煖酒须夸.触面来往浑无力,几处人怜几处惜.想得欢心尽一般,先报田农后稼穑.呈祥天地共盈怀,白沙拥砌玉为阶.动静苍生绝灾害,安康四叙压氛霾."
"金刚般若心,善破无明因.我佛慈悲日,祇园见法身.菩萨开慧眼,生死转为轮.五蕴皆空尽,六根不染尘."
"不曾师受有文章,天与聪明作久长.道味自然玄境外,凡中奇异必非常."
"从小莫颠𫍲,长大始成人.经史须勤学,然可待尊亲.勿谈他己短,但秪自修身.所作行慈善,见者生钦羡.好事审还听,憎爱去贪恋.我即说分明,诫逸绝骄矜.孺子受天荫,不织不蚕耕.愿尔多聪悟,考顺于君父.逆耳必从之,少欲减嗔怒.谨守作童儿,缘是正愚痴.重贵在心知,认取世间为."
"道门长啸扣玄关,咀嚼盈虚口不闲.峰顶怡情松作笠,五湖来往看人间."
"年过百几鬓如鸦,到处安然便是家.醉后有时相诘问,更言我解种黄芽."
"善事多兮恶事少,君子能言兮心自了.杳杳冥冥幻化中,举目因缘还大小.勿纵贪,勿纵巧,知有寒人饥是饱.良图子细宽更宽,下见如痴何草草.逆莫嗔,顺莫好,寻思久远生烦恼.虽然我渐近中年,归依佛,归依道.余外闲来物外闲,谁听庸音声浩浩."
"昆仑山上玉楼前,五色祥光混紫烟.景物不同人世界,群仙时醉卧花眠."
"一茎枯竹作渔竿,同畏蛟螭坐钓滩.若获得鱼舡许大,应想恐悚不心安."
"慈悲与喜舍,历劫自然深.法要无抱束,缘归一寸心."
"性相华严海,爱河渡要津.法门千万偈,奥妙演无伦."
"玄微达造化,得一不言三.利益众生愿,情迷谩口谈."
"静非山里住,闹即拟何之.缘识归空寂,生前旧亦知."
"时流求法界,问取本真诠.了悟空皆寂,心明海月圆."
"如梦复性坐,寻思境外忙.因缘开利钝,语默自清凉."
"邪见终成僻,真如是久长.闲心通物外,日月四时忙."
"出利袪烦恼,红尘指道衣.悟来持一念,尊大默玄机."
"识重随缘喜,精心住处安.慈心常淡薄,人我定心难."
"南北及东西,千山与万溪.路岐长不断,曲直几人迷."
"眼识诸缘相,行持妙法存.明开邪见性,不见有无根."
"谷响耳中音,根虚不易寻.諠哗袪得尽,识契本缘心."
"鼻闻心所著,香臭不同根.穷究缘中识,非干妄想门."
"口爽哀滋味,深思命本根.心邪迷妄相,圣法教中言."
"身惟知冷暖,假合是缘根.了达真空相,金刚不二门."
"意生于物外,心依染病根.正持闲语默,清净法中存."
"皮毛非实相,四大拟奚为.悟即真空法,愚迷自不知."
"津液如泉涌,虚无本不同.源深知冷暖,根尽一时空."
"心猨知意马,方便自须调.勿自生烦恼,菩提道不遥."
"群生宗法界,秘密十方尊.大教缘心识,周通一念存."
"大道传来意,缘穷识外因.善言论浩劫,天是法王身."
"法要唯心法,浮生苦海中.经传归实相,水印月皆空."
"心缘身外境,法相本常存.若求无生理,先明取善根."
"烦恼浮生业,愚迷智自通.根尘如不染,识照曩缘空."
"大觉如来指,心王作智都.刹尘千万亿,定相不差殊."
"五花牋纸好,下笔欲书之.其意何深远,沈吟复再思."
"仰望秋天色,月华露湿衣.传更方兴罢,萤遶御阶飞."
"人竞爱于花,花应亦爱人.从头堪好笑,老尽少年春."
"夜静风还静,凝情一弄琴.看书闲罢笔,自在信缘心."
"知静求难静,忙心不可闲.艳阳天地热,思暮日衔山."
"黄昏初入夜,漏促九天春.各自随缘意,悲懽旧亦新."
"早起阶前雪,萦丛压竹欹.行人迷失路,粉壁晃书帏."
"高下不相及,非今自古来.十洲花满树,岂用俗情咍."
"老少竞浮沈,须知岁月深.开花如似梦,世有几般心."
"清高宜养性,善事好相兼.菓蓏招贤客,心闲道味添."
"促轸调弦急,碎声用意弹.指头轻妙和,鶑舌五音端."
"天地自相悬,何名大道坚.聪明无滞碍,愚昧莫知前."
"深秋云物冷,经雨斗添寒.尽日缘情坐,霜叶易燋干."
"欲息何情思,良犹本不真.群心皆有异,老尽少年人."
"无事胜多事,非缘不是缘.深穷浅近意,寻往便知前."
"行幸一何得,民安君子乐.求官利益人,劝善惩诸恶."
"炎天收已去,凉气触幽襟.稽古看书罢,时听一弄琴."
"常负岁寒色,贞姿不动摇.任从霜雪里,凡木易干燋."
"常读古人书,随宜道更殊.闲忙心各异,恬淡入清虚."
"丽句冥搜得,灰心大道尊.从人言澹薄,古僻是玄门."
"少年虽共语,不解老人心.莫作为闲事,高山似海深."
"少年多语笑,终日遂心娱.不会凡情识,如痴我亦愚."
"假合于形影,如同梦里身.若言等级类,谁是较量人."
"晴霁夜清秋,星繁月似钩.乐耶兴我意,绝唱入冥搜."
"雨多七八月,遍地生秋草.寂静半斜闲,看书心更好."
"妙道藏真世莫臧,勿言圣事似寻常.眼前不见非常境,别有三天照十方."
"般若须将法相宗,四生九类化归空.离然应物随缘境,自是凡夫道不通."
"贤愚善恶未尝休,是个众生信佛求.真实持经堪郑重,非心不定谩劳修."
"修行缘识近宗师,妄想真空各自持.慕道终来归正法,无穷方寸莫教痴."
"直修学道有科仪,里外缘中境不移.莫放身闲堪谛信,乖违背道欲何之."
"眼前清静莫相违,方便门中好仗依.名利勿贪常澹薄,真来司即一时归."
"忘中十种善为缘,达得真宗有后前.利口饶教清似水,争如无事虑心田."
"圆结都来曜日光,玄珠应感必为祥.若悟一真能自守,始知大道隠非常."
"至道非凡要审知,当仁不必用迟疑.修行忽若无灵应,还信神仙白昼飞."
"白云风散聚天香,霞彩高明道味长.银汉影沈星乍没,又看红日起扶桑."
"异草灵芝发瑞光,不浇滋润自然芳.何劳更问延龄药,必可同天地久长."
"尘中冈测上玄机,日月忙忙速似飞.闲境不能精妙道,疑情谩说六铢衣."
"洁志清斋仰昊穹,九天云雨正蒙蒙.都缘学道心无定,岂是灵仙秘尔功."
"悬鉴高明鬼亦愁,方知研丑更玄幽.恒持大道真空理,清静烟波可自由."
"遥观极自望云头,碧海波澄瑞日浮.霞彩连天长不断,须凭仙子叙踪由."
"大众仙坛几万秋,碧云拖翠照昆丘.抱书童子无言话,笑阻迷情不解愁."
"紧峻焚修彼自知,天嗔不许乱施为.真心实行终归德,善事缘多恶可悲."
"照烛灵源理甚长,直须清浄有馨香.俱含万像人难见,鬰鬰黄花翠竹光."
"功成一旦等闲休,岂信升沈满眼愁.莫道盈虚干甚事,天仙灭静镇常幽."
"玉殿金扉百道光,回旋隠密对朝阳.世人不悟幽深理,却说浮生事久长."
"坚心不退道皆同,元始天尊大教通.多是世人迷自惑,岂能容易见仙踪."
"干刚展转运阴阳,一味清虚道不忙.玄妙永通天地久,未言大海变田桑."
"一年去住几周游,日月高悬万亿秋.但好心求方外境,勿教妄想没刚柔."
"道在希夷不易寻,忘言息虑便知深.黄金白玉将何用,争比灵源一寸心."
"蛮夷夷必尽无知,上圣功成亦化之.大道须归真见性,灰心达善即为师."
"照耀乾坤大道光,神仙隠见不相妨.非凡非圣能回向,始信三天日月长."
"天门地户秘机深,谁测玄微妙理心.唯有丹田身外境,清虚恬澹影森森."
"慕道虔心仰翠微,玄关寂寂少人知.不求世宝兼名利,始悟无心合道时."
"故无形像显教寻,隠秘踪由自古今.妙法不传经上字,玄门消息冈知深."
"浮生好道勿虚忙,炼药修行事久长.轻举不由他假借,一登清境入仙乡."
"能知养性道中求,须要虔祈事转幽.通达远开明了悟,一真守静万缘休."
"谁是知非便肯休,空言大道眼前头.惟思利己浮名重,岂信功高入品流."
"心专慕道真空法,恬澹清虚好到头.如此修行皆尽达,十洲仙侣道相求."
"初分上下顺阴阳,草木浮生地久长.日月星辰随大道,天心便是法中王."
"治世求归济物功,希夷入我道情中.从头日日被烦恼,烦恼思量摠是空."
"五色云烟聚十洲,蓬莱海浪压鼇头.化成宫阙遥瞻礼,大众神仙玉洞游."
"人愚学道谤神仙,岂达虚无物外缘.多是六情贪爱障,更兼朝暮不心坚."
"冲和道德勿相违,圣事超凡好仗依.但有阴功存世界,何疑白日化身飞."
"寒销暄盛同天色,花柳逢春谁不惜.几许人心达久长,光阴知道留难得."
"经到玄科大法中,先持道德济阴功.三清有路人难到,但守虚无一迳同."
"细月衔山似玉钩,先陈踪迹问瀛洲.从来万劫垂名在,王母行天得自由."
"逢春便见野花新,往覆闲忙旧路尘.轮走足轻多少意,世途常似梦中人."
"慕道焚修万法通,一心清淡奉真宗.方知异境人难见,见即虚无事不空."
"世俗忙忙似海深,愚迷岂解圣人心.分明教法生虚妄,慵炼归真不易金."
"莫问仙家不死乡,泥丸秘密隠身光.华池禹润无拘束,勤习通流看上方."
"圣人弃智妄中寻,质实先明朴在心.坦荡玄门常不达,那非那是秘源深."
"修持须是要精专,常恐他人业类牵.莫把我言为戏弄,轮回断定不迁延."
"救物功深好自持,知之修炼善心为.神仙岂谓人间惜,自是迷流识见卑."
"语言端谨易求寻,己是他非祸返侵.忠信先修销大伪,何曾鄙隔圣缘心."
"报应从教见祖宗,先持清静后论功.红莲花出青泥里,方信仙凡道本同."
"任从寒暑镇常侵,一气韬藏万种心.堪笑愚痴浇荡甚,却非淳朴不幽深."
"淳化四年立春节,喜遇韶光看白雪.祥云景象一时呈,凝情霭郁比难说.人心丕变颜容别,乐天顺叙皆胥悦.土牛击后便駈耕,万物从兹萌牙发.丽日迟迟影渐长,梅花岭上明皎洁.懽抃陈仪隘九重,乾坤瑞气初融泄.真风大布色无穷,春盘鲜盛排罗列.隆兴焕耀太平宜,预祈丰稔名香艺.浅情之人莫共语,引尔回邪非处所.争似淡交得久长,小人终是无规矩."
"玉浆时复咽于津,通畅全胜百味珍.满口馨香兼自得,颜容改变作真人."
"紫檀金线槽偏蹙,拨弄朱弦敲冰玉.指法从来天下闻,翻成尽入升平曲.传之世上五音足,希夷道听化民俗,盘龙面对压鼇头,玄微风散万般流.长春苑内半酣酒,阳和自态低回首.声高细咽浪潜幽,不胜情处稀还有.韵响寒空明月里,亦非涤荡凡愚耳.谩说仙家调宫征,丝竹那堪将比拟.温柔腕软一双轻,满坐馨香来四起.珠囊抉破无多力,好似凤皇张羽翼.昔时皆总用心劳,几许名扬弹尽得.和合象同琴与瑟,凝神巧妙通南北.鶑娇舌急恋芳菲,水精帘外欲含辉.此艺人间堪可重,杏花杨柳色依依."
"雅颂文章顺化风,馨香不必在芳丛.阳和远近随田亩,春雨如膏有大功."
"如花遇雨湿泷冻,审此言谈大道中.世上几人知举措,故然不与我心同."
"月光红燄影参差,九衢丽景意蹰踟.车马往来珠无碍,几人相逐几人随.天河夜静色如银,半拥红街半拥春.山高市邑弦管处,烛残露显伴香尘.传更漏唱欲将催,百万灯花燄里开.醉酒狂歌家家客,行坐欢如莫自裁.去年今夕一般游,桂树蟾宫慢欹楼.更深渐觉寒气冷,云摇五色顺情流."
"上短下长人莫笑,信缘披得便前行.衣裳不是颠来倒,凭仗丹青画取成."
"花间春鸟语喈喈,道在其中动我怀.红艳几时长久住,年年依旧看相挨."
"露含千滴沥,幻化杳无迹.心重一时间,寸阴堪可惜.明根生惠性,德行多饶益.掌握骊龙珠,纵横不改易.浮生在眼前,海变黄沙碛.万里似闲云,天高难障隔.春来又复秋,正自销邪僻.欲界共知深,恒河岂荡涤.虚空有路岐,人迷慵去觅.影里架金梯,坚持须是一.愚痴恍惚中,返朴归淳质.毁誉谩劳烦,终身还不吉.河水注东流,自然无漂溢.上下立尊卑,端恭何得失."
"年年柳与韶光契,春风便作开花使.黄鶑到处不绝声,嫩叶芽新生悲翠."
"信天缘便信天缘,那是凡夫那仙.勿枉用心闲过日,来随福报猛如泉."
"我曾闻昆吾有铁,九炼方成冰似雪.玉彩精晶耀日月,风霜凛凛甚威烈.新磨刃上七星文,谁敢锋前布陈云.黯黯凌空魑魅怕,销尽邪魔并诡诈.寒光到处鬼神愁,哮吼乾坤一片秋.龙泉剑,龙泉剑,我用似波流,升平无事匣中收."
"五恶贪嗔皆自起,高深海岳犹穷矣.无明发在一时间,对面如同千万里."
"酒一杯,深深情不足,倚槛迢迢青草绿.举目烟飞匀灼灼,柳摇似舞春风曲.叶嫩舒张芽徧拆,触处芳菲寻未得.妖妍艳艳为谁流,鶑衔花坠落人头.世间万事难裁剪,乐送楼台声远远.断续高低去复来,稀疏雾郁松枝偃.暄和思满郊,燕拂绿杨梢.暖日倍添红杏密,从容闲被野禽嘲."
"凡愚不取自逍遥,其奈心如似火烧.虚过光阴速似梦,随缘尽向暗中销."
"三春二月一样同,翠柳峨峨解舞风.池水湛然经雨后,桃花始觉半开红.半开红,丽天辉,新燕未归鶑亦飞."
"君恩重,人心重,未知各各将何用.思量二事一般情,贤愚忧乐皆相踵.大道不见是非心,名利嚣尘如幻梦.朕缘寡昧愧周旋,未信鸦巢鸡生凤.此理言浅究深言,意马能调袪恣纵.荆棘太贱任从荒,粟麦本体随他种.凡夫岂料自家身,开眼如盲堪笑弄.季于乱世遇时平,掌握纵横谁纪颂.善念入无边,恶也不知痛."
"大矣哉文,道合南薰.包含六义,洞究三坟,傍通造化,察变声闻.垂其懿范,万一之分."
"道泰希夷,乃咏歌之.群材奋发,迭奏相追.风骚不失,千载一时.倜傥沿革,大启箴规."
"体道前贤,礼乐为先.纵横逸豫,言发自然.多知博物,文德心悬.孰能若此,宇宙推迁."
"继出宠材,睹奥自开.揣摩三教,百行俱来.真宗起思,抚掌堪咍.识业之敏,谈论熙哉."
"造化等齐,不分高低.神笔才智,海岳凄凄.稀代为宝,举意东西.毫端万象,沃荡狂迷."
"春色春兮景媚妍,薰风暖润物华鲜.上林花结和香雾,絮压轻轻软似绵.寰中运启大平年,文武须精百艺全.弄影马骄难控勒,龟兹韵雅奏钧天.仙仗仪排亲自注,电转星毬来进御.玄之寂妙得其玄,更重人前举止措.靴衫束带两分行,七宝鞭擎呈内库.一坦平兮殿毬场,国乐调兮甚锵洋.掀天沸渭轰鼍皷,返朴纯诚𢽾三皇.折旋俯仰怡情悦,乾坤日月尽舒光.龙马徘徊多步骤,生狞堪羡困垂缰.绣䪌红绦金蹀躞,銮铃珂珮水精装.五云庆集鹤为驾,短袍新样甚风雅.东西相望贺头筹,欢呼蹈舞金阶下.隔宿合门宣侍臣,廐中令拣驯良马.紫气盘旋分月仗,庭芜尽去平如掌.趫捷雄雄镂镫轻,雷声唱彻迎空响.俄然斗转俱浑霍,亦非骇目犹人作.学之玄妙似通神,凤翼藏珠岂易落.傍捎正击有多门,斜身用力轻敲斫.我因闲暇自销停,对手临时相架阁.深似交锋立战轼,匹马纵横藉筋脚.孤星远迸向人飞.云开瑞色天,清廓打三筹,公子王孙第一流.声高唱好绣旗举,响亮欢声动十洲.齐拜彤庭临玉砌,香随雾散堕鼇头.奔驰系合班,供奉内臣侧.祥烟澹荡俨清风,御筵开处浮春色.弦管调高甚谐和,排优次第用心怕.难中最难人健羡,困即𫏐来临玉殿.苑花方盛重暄和,特会群臣开广䜩.广䜩初启日迟迟,时饮醲醪红满面.唯将煦育徧覃恩,狻猊喷袅龙香散.四寒偃戈征将闲,丧胆犬戎寻不见.牡丹澹兮白如雪,打毬妙兮多指诀.似展兵机演智谋,风旋两阴甚奇绝.每争竞逐向前冲,星高陨坠相钩拽.声传士庶万千家,济济锵锵耀辉华.从人巧拙快予意,欢呼动地喜交加.我缘寡薄非明主,礼乐风俗成规矩.笑他左右尽狂心,文臣战将多如雨.修持管笔故无疑,威慑遐荒用神武.僚宰满面是香尘,一边得失亏先补.车书混化霸丕图,姬周小世方为数.休言落鴈射双雕,中原静乱平胡虏."
"皇天不事但多罗,莫道无缘奈我何.上有天堂下地狱,分明种麦不生禾."
"南来北去无时节,举翅抬头飞似雪.当日离春今日秋,汀江浦上旧明月."
"具蹄凡夫,何行何著.静鏁天台,高知嵩岳.拘束迷情,人天离乐.圣境芝兰,名山采药.啖柏餐松,清神去浊.入口馨香,风和露嚼.可以放旷,千年之鹤.审取来由,勿自系缚.洞有桃源,化成云阁.上有凤皇,下水鱼跃.本从自然,岂用图度."
"春风绿野徧天地,枯朽渐随红日丽.世界包含雨露新,东郊舒畅芳菲媚.烟波柳嫩摇拂水,时迁荡飏情已矣.不言往昔与今来,海岳高深升万里."
"朱明日盛残花卉,琼苑争游諠帝里.宝马香车去复来,几许人心欢不已.金明水上浮仙岛,画舸龙舟非草草.世宁清静验如然,老者携小少随老.匼匝烟云杨柳岸,罗绮纵横长不断.五谷丰登顺四时,亿兆歌谣绝愁叹.康哉阗咽芳林下,一看难醻千万价.千平听在乐声中,比屋可封民自化."
"五粒青松护翠苔,石门岑寂断纤埃.水浮花片知仙路,风递鸾声认啸台.桐井晓寒千乳敛,茗园春嫩一旗开.驰烟未勒山亭字,可是英灵许再来."
"天台封诏紫泥馨,马首前瞻北斗城.人在函关先望气,帝于京兆最知名.一区东第趋晨近,数刻西厢接昼荣.正是两宫裁化日,百金双璧拜虞卿."
"消尽层阴上尽梯,雪余宫瓦弄晴晖.碧簷交照虬争耸,朱阙相联凤欲飞.日向金沟春溜动,风来珠树晓寒微.帝家池籞饶芳物,白鸟翩翩接翼归."
"老子诗名久废闲,喜君步骤少陵坛.句敲金玉声名远,韵险车斜心胆寒.倾出囊中和月露,皎如盘底走珠丸.苦藏难没诗家事,会看尘冠早一弹."
"作者傍边好见闻,速来就汝作比邻.诗中活法无多子,眼里知音有几人.尔许精奇花粲笔,岂容尘俗海翻银.老夫幸有千机锦,尚欠江头一浣新."
"洞户春迟漏箭长,短辕初返洛城傍.彩云按曲青岑醴,沈水薰衣白璧堂.前槛兰苕依玉树,后园桐叶护银床.宴残红烛长庚烂,还促朝珂谒未央."
"瑟瑟新声脱绿槐,半寒天气日相催.西楼夜色吟偏好,南国朝云梦未回.翠影暗牵苹叶动,清香遥猎桂枝来.重阳渐近松醪熟,白菊如何为放开."
"冰操从来畏四知,汉江南畔拥藩麾.地经谢守开油幕,人忆山公倒接䍠.风入射堂飘鼓吹,雨随行县湿旌旗.前朝叔子流遗爱,拂藓应看岘首碑."
"曾飞丽藻清尧问,犹屈长才尉楚城.官是神仙标秀领,县因灵宝纪嘉名.西昆已挟凌云誉,外户全消击柝声.早晚声名来谒帝,会看双璧赐虞卿."
"修篁百个静无埃,忆共山僧竞日栽.夭矫翠虬身欲化,婆娑青凤尾全开.风含爽籁依朱槛,月镂青阴覆翠苔.曾为檀栾冲雪看,玉枝相亚晓皑皑."
"三最初承予告恩,一双青翰出都门.关𦈡旧弃人多识,桥柱前题墨未昏.南国归云聊送目,河梁新月暂消魂.玉山丹府重来日,好拾风谣奏帝阍."
"台召西来二节荣,清江浮舸鸭头平.十行受诏龙纶重,五两占风鸟羽轻.目送华林春雨色,梦随长乐晓钟声.𥩟看只日延英对,丸墨宫毫属长卿."
"青蔾香灺掩残书,越绝东南驾隼旟.紫陌花期经祓禊,清淮潮信待蟾蜍.鸟声百啭春芳际,蚕候三眠夏叶初.吴地吟朋如见问,为言江令忆鳀鱼."
"朱航东下忽经春,藏室离居作恶频.简上蠹蟫终日在,树间灵鹊至今驯.北宫自有咿嚘客,天禄谁同寂寞人.昨夜西窗有佳月,此心迢递思冰轮."
"绛蕊层层吐翠罗,水妃冠重晓峨峨.应嫌菖本开花少,却斗榴房著子多.含露自知芳意在,偃风无奈落英何.更怜玉骨藏深怨,暗结千丝在绿波."
"槛底凝漪碧漫天,角巾东路主人贤.汀花照席供春醉,沙鸟窥帘伴昼眠.何必驭风追汗漫,不妨乘月弄潺湲.流杯若仿山阴事,兼有蛙声当管弦."
"津亭歌阕戒棠舟,五两风轻不少留.西北浮云来魏阙,东南初日背秦楼.层城渺渺人伤别,芳草萋萋客倦游.平乐旧欢收未得,更凭飞梦到瀛洲."
"多年幞被玉山岑,鬓雪欺人忽满簪.驽马虽然贪短豆,野麋终是忆长林.鲈鱼未得乘归兴,鸥鸟惟应信此心.见说新桥好风景,会须乘月濯烦襟."
"有客稽山岸角巾,宝书盈笈日怡神.云衔别岭搘筇久,月上前峰隠几频.窗上萝阴猿警旦,坞中茶候鸟啼春.一经邹喭能传世,子舍于今两绶新."
"行台西北接参墟,仗节重乘驷马车.水是晋君沈璧后,地经唐叔赐圭余.蕃酋重足虔条教,部吏承风畏简书.武帐岁终还奏事,康侯三接听新除."
"剑栈秋旗拂过鸿,行台西去抚蚕丛.民间幼艾餐和气,徼外酋豪偃德风.巴汉静归筹笔内,岷峨闲入画图中.时平幕府无留事,乐职何妨颂圣功."
"亭下春芳接楚波,金堤勃窣路相过.窗中霁景烟姿远,帘外晨香露气多.红颊倚墙花并蒂,绿阴翻槛树交柯.朝阳定有浮杯乐,醉墨何妨记永和."
"碧盖缃葩映素秋,此中兰櫂好销忧.相将共挈青丝笼,一笑同回翠羽舟.日暮鸣榔随下濑,夜深归櫂怯中流.东方自有罗敷婿,不顾江边越鄂州."
"甘樱离会酒初醒,还赴东侯拱璧迎.江上桃歌传乐录,坐中鹦鹉占宾荣.仙车过洛人偏识,绣骑还邛客尽倾.后夜严陵台上望,紫云西北是神京."
"目断江南佳丽城,栏干楼角几长凭.越人抱膝吟遍苦,吴客观涛病未能.此地旃檀多胜刹,一时龙象有高僧.知君暇日寻猿鸟,闲上灵峰第几层."
"北地当衢拂斗魁,竹林清暑似岩隈.将坛绪业传金版,文苑新书集玉杯.数箧龙拏藏宝刻,一泓蟾滴试烟煤.好辞戴鹖飞千牍,东武原从禁卫来."
"啄兔青骹直下飞,霜云惨惨楚枫披.秋林月迥闻樵斧,晚市风沈见酒旗.江上败荷无限柄,雨中残菊不盈枝.物华怨尽仍伤别,坞笛声中一涕垂."
"颜诗摛锦有高文,席上经年未聘珍.鹄板乍停公府诏,貂裘还敝洛城尘.雪园授简谁为赋,烟渚归艎不待春.何日子虚闻夜诵,尚方给札对严宸."
"江上丹枫堕夜霜,式微愁思岂禁伤.壮图万里青云在,旧径三条碧草长.匹马归来江练白,恶氛收尽楚天凉.大明继照光华旦,提笔相期翰墨场."
"斋辂虔郊报,祠宫就国阳.繁云犹待族,霁日忽迎长.圭璧纷佳气,粢盛馥异香.人情欣眷祐,天意益端庄.被衮侵寒雾,升坛蹑早霜.左方虚小次,午陛却中黄.六乐干祇格,三登海宇康.千官森剑珮,万里走梯航.神䇲膺符命,天壶饮福祥.从今瓜瓞庆,鼎业炽弥昌."
"高鬟美人髻,妆阁一何鲜.迷路来春后,开花近日边.居常浇御水,动欲绚非烟.分润从仙掌,流薰自帝弦.雅当翻药地,繁极曝衣天.色映芝泥熟,香交蕙炷燃.吟残秋蕊脱,睡起午阴圆.应笑凭栏者,相看已几年."
"宝势岚光秀,浓春物景鲜.飞峰凌巨浸,精构起中天.鸟畏云涛险,僧安石室禅.贯花应作偈,望月定陈篇.不为青霄桂,同裁白社莲.羡君飘鹄舫,独自号神仙."
"藻衮御中楹,详延得世英.宾乡具三物,题塔冠千名.玉擅昆山价,箎兼仲氏声.平渊二龙跃,碣石一鸿轻.慈宴尧厨洽,宸章禹律鸣.入辞瞻翠葆,去候过朱樱.赞治崤陵险,归宁蜀栈横.都门百壶送,宿馆五浆迎.帝所衔标隽,亲前戏彩荣.勒铭知有作,叱驭肯辞行.桂色窅窊秀,棠阴蔽芾清.期年随诏入,修路接瑶京."
"广内施重闼,承明敞直庐.上清通帝所,方丈拟仙居.汉后前厘席,淮王重报书.时宗登贾马,暮召得严徐.玉至光秦玺,珠来照魏车.高文参正始,密旨奉权舆.王泽宣从綍,天香对满裾.论思皆药石,咳唾亦琼琚.弱水沧波在,然山老墨余.睿篇朱雁刻,宸翰白龙摅.宝肆还容砾,珍林误植樗.匪躬无謇謇,每食有渠渠.寒日分宵直,繁云向岁除.九门催钥下,三殿警签初.北斗低层掖,明河拂太虚.求衣钦德盛,幞被省才疏.多病长思越,知非晚学蘧.烟霄叨步武,江海隔樵渔.榆性诚为钝,葵心但欲舒.日祈同舍进,跻俗到华胥."
"八舍严周卫,千门肃汉闺.金胥催递宿,玉羽伴归栖.禁树惊寒敛,仙云拂夜低.星河紫墙外,霜月碧城西.汲字纷难整,钧音怳易迷.有人歌白雪,此曲妙清溪.文献初登亮,君王益徇齐.因知函鼎器,那复久烹鸡."
"楚地五千里,扬州独一株.香名从此贵,芳格洒然殊.国艳何劳粉,天姿不掩瑜.浓薰霏麝气,细蕊列蜂须.云朵垂三素,仙衣著六铢.吴中休插柰,天上枉栽榆.神物疑长拥,灵根此未枯.人间如定价,百琲睡龙珠."
"才出群英表,文推一代雄.灵蛇操掌上,云梦纳胸中.醉墨千峰立,吟毫八极空.居官疏皎核,处世倦磨砻.绿酒常埋照,清琴自寄通.昌言曾拂治,密疏早谈戎.天子知亭伯,时人重孟公.何言执戟滞,便到阖棺穷.鵀鸟巢门止,骅骝挶枥终.芝筋留御帐,箫赋落王宫.薄葬依庄叟,残书付所忠.惟余身后得,凛凛是英风."
"别馆抛双阙,飞除镇一方.黄山萦跸道,青桧绕宫墙.缇骑千群合,周阹四面张.管弦繁欲沸,旌旆鬰相望.走马长楸密,更衣别寝凉.星飘肃慎矢,雪拥羽林枪.欢乐何曾极,盘游不可狂.吾闻尧舜治,垂拱在岩廊."
"北地良家子,山西旧将儿.新从羽林射,得赴雁门期.横死人无比,微行世不知.长安偏重侠,赵国素多奇.照地连钱锦,迷春凿落巵.喝卢燕市客,顾笑楚台姬.烟树黄山路,霜云白草时.雕弓孤月满,骋马一尘随.应手双雕落,回头赤日移.却归东第去,高宴九灯枝."
"徼道西华内,觚棱北斗傍.神灵安肯构,恩泽赐燔香.渤澥通骊窟,昆仑拱画梁.清坛浮早景,碧瓦霁初霜.甲帐严如在,丹簷迥欲翔.隆姿瞻汉后,余烈畏轩皇.埋剑桥山远,游冠阁道长.白云迷处所,仙掌镇相望.五岳扶封域,三辰纬典章.升歌留宝鼎,刻号在神房.盛德尊原庙,遗仁睦鬼方.圣文名善继,百世溢流光."
"暝色凝无际,寒鸡悄未晨.蓂枝将换朔,斗柄渐归寅.水火犹分漏,龙蛇尚蛰身.四时宁有暇,万物又劳春.树喜丹葩秀,人忧白发新.明朝趋宝殿,谁是夺重茵."
"丹舸傍江浔,呕哑远橹音.新科持片玉,能政引孤琴.美进宫坊秩,荣归里闬心.名参天下隽,歌著邑中黔.地志连香径,家园带武林.吴山几屏秀,楚水一篙深.晚鼓停余叠,秋帆卧半阴.平时接方骥,后夜望横参.陶菊何妨醉,江毫且剩吟.悠悠河上别,千里鬰朋簪."
"月色初藏桂,年芳渐有梅.人情欣腊破,天意许春回.阴雪迎风解,寒澌向日开.午枰宜试著,卯瓮好尝醅.寓兴题红叶,乘闲步紫苔.长吟溪上曲,偏忆洛中才.绝墨凌崖石,高文拂斗魁.诗锋无敢犯,酒户少能陪.绿发裁方鬒,丹心未肯灰.琴书聊偃仰,鱼鸟暂徘徊.蔚豹虽藏雾,蟠螭已得雷.只愁腾踏去,相望隔蓬莱."
"盘错才无滞,弦歌政有声.及瓜青纸诏,谒帝紫微城.节并霜松峻,心同冰玉清.十桨行色贵,三府辟书荣.驿树纷红叶,江苹老紫茎.祇应中宿路,双节急归程."
"邑控三湘远,帆经百舍迟.天文瞻翼轸,江色泛涟漪.丹阙倾心恋,苍山举目疑.欢杯凭秫米,骚思托兰旗.竹律宽无害,琴堂静不欺.期年行奉诏,虎帐对尧眉."
"上客何为者,平生富义名.飞钤师鬼谷,谈笑敌神兵.然诺千金重,交游万户轻.平台置酒召,碣馆侧身迎.土缶邀秦击,铜盘劫楚盟.纵横三寸舌,厌饫五侯鲭.龙种腾长坂,霜雕刮太清.谁能弹剑铗,北海有长鲸."
"秀极武夷峰,清才气所融.香名传日下,胜范迪时中.大对承三道,清篇滞半通.新吟池草绿,故事幕莲红.参画文无害,沈英位未充.谈高起废疾,檄壮愈头风.圭璧严书殿,房心敞帝宫.行颁上方笔,客特荐扬雄."
"金商才换暑,云叶早惊秋.大火宵中散,清光日下浮.凉心遗翠簟,远梦绕沧洲.蕙圃残香薄,筠溪碧荫稠.小窗聊寄傲,虚阁镇端忧.带眼浑移尽,还同沈隠侯."
"路寝尊严配,明廷考旧图.房心通气象,太紫状规模.翊卫多仪缛,斋祠至信孚.笾羞甘菲薄,鼎味却鲜腴.日月垂天象,鸾龙奋宝跗.乐均谐睿律,礼𫈵润宸谟.剑珮千官拱,梯航四海趋.谦恭虚小次,登降谨黄衢.德盛三灵格,恩流万物苏.甘泉陪法从,千载喜歌虞."
"路寝凝中宇,星文直大辰.总章裁往范,斋驾奉明禋.惟圣能严父,于皇重飨亲.永怀深肃僾,昭事极精纯.钟律咸韶古,衣冠黼黻新.九金徕贡职,万玉俨朝伦.夷夏观殊礼,干祗享至仁.参祠七世庙,再降六天神.万宝成秋野,千祥拥禁宸.睿恩覃四海,寿域跻斯民."
"阿阁藏仙籍,英舆侍睟仪.珍函开二典,圣藻焕重离.河洛斯文在,盘盂乃训垂.宝跗亲许视,瑞物遍容窥.白凤随毫举,苍龙应墨奇.好文逢汉后,观象值庖牺.溢幅荣分赐,班觞曲示慈.柏梁晨煦洽,仙荚昼阴移.和乐韶音美,承平镐酒迟.再陪瑶水宴,千载庆兹时."
"紫殿程书广,鸿都校籍成.宸心睠儒学,慈宴诏枢衡.供帐来金闼,胪传下玉京.三山开秘宿,七阁敞修楹.革履趋朝暇,华貂映席明.弁繁星错落,佩杂玉锵鸣.炉静飘芳蕙,图开识禁橙.壶均天所酒,鼎荐帝余羹.夏屋彰仁洽,衢樽乐治平.丹楼晨唱近,碧树晓寒轻.宇内年书有,人间月就盈.非烟舒渥旨,爱日助皇情.凫藻深欢意,鱼蒲溢颂声.萧斯蒙湛湛,露彼仰英英.故事留东观,崇恩自上卿.何言挈瓶陋,亦玷举觞荣.已重高门地,还歌食野苹.微生徒枣钝,弱植但葵倾.就日欣逢旦,瞻河喜见清.更期纡翠葆,千载诧登瀛."
"至道希夷内,神威造化中.行棋延羽驾,推策敞琳宫.秘寝觚棱峻,严扉坐狄雄.天人凝睟表,日月在方瞳.离坎精神集,房心气象通.中黄安戊己,遥翠拱轘嵩.陪享衣裳盛,登羞火枣丰.层坛霏颢露,甲帐肃灵风.波静流寒瓦,霜清入晓铜.廊虚鸣尺蠖,楼迥倚晴虹.行马依芳树,栖禽占碧丛.游光宵自烛,雕霭昼常蒙.大壮亲规近,甘泉旧典崇.平时辟阊阖,尽日访崆峒.彩仗交轮奂,天香斗鬰葱.野长迷七圣,庭阔舞千童.祼鬯歆惟德,笙歌悦亶聪.蟠螭负金石,翔鹤下丝桐.法度昭神祖,文章炳巨公.鼎期扶更远,山瑞委无穷.用九乾元正,生三太极空.木龙虽有寓,刍狗本无功.迎气阳郊始,均禧宇县同.权衡枢极右,号令斗杓东.濬哲虔时祀,施生道化工.正辞除秘祝,承诏谒孤忠.仁与春膏动,恩随腊霰融.天和傍星鸟,地惠及昆虫.受记神司职,斋居帝饬躬.因知耕凿力,谁解识渊衷."
"太极生真主,中原有圣人.圜丘尊上帝,大旅合群神.行马帷宫肃,乘龙法驾驯.礼容光日月,文德动星辰.剑履陪祠古,咸英作乐新.东方虚小次,午陛彻华茵.吉土繇诚享,高穹以道亲.烛坛光景集,升燎福祥臻.寒霁三冬色,恩融四海春.万灵今受记,长此奉尧仁."
"弄色金橙熟,朝元玉轪襄.宝奁登美实,斋跸驻清光.高叶参云碧,繁苞压树黄.鲜明当早旭,采摘有新霜.原庙已云荐,大家犹未尝.分颁颜在咫,捧拜手盈香.凡果深何幸,孤根远见将.五行含戊己,二水出潇湘.来植清琳馆,叨升白璧堂.更依仙掌侧,日夕近芬芳."
"一春红日色,刻意借鲜妍.露叶深成翳,风枝猛欲燃.黄金为弹重,赤水得珠圆.甘实行宫荐,香名丽赋传.色欺丹魄上,味出紫梨前.玉果夸珍实,何曾入象筵."
"秀植登中禁,灵根记大方.纤枝乘十雨,劲节誓千霜.云干仍稠直,烟华稍鬰苍.绿阴疏未合,翠鬣俨相望.育质从新甫,标名压豫章.三休依宝构,一溉引天潢.瑞露通晨浥,灵风绕夜翔.蠹蟫惊阁爋,啼狖忆岩光.地惠覃行苇,人情乐树杨.保无禽鹿践,知免斧斤伤.远势兴毫末,孤标出众芳.寒葭宁可倚,幽草固难藏.庭鹤宜留侧,台乌莫近傍.未经鸾隠叶,不使麝居香.松操同凌雪,葵心共向阳.故情存涧壑,生意属池隍.昼景斜临石,禅机俯映堂.颂传商庙桷,材入汉家梁.此世隆三代,何时构九房.瓌姿天所产,工度未应忘."
"瑞植昭天产,祥枝感帝临.均承元化力,同抱岁寒心.异禀笙箫质,全包律吕音.孤根皆出地,劲节约成林.蒙润非烟近,含滋御水深.风前交吐籁,月底互翻阴.秋实思威凤,春条宿绮禽.留观停翠葆,托赏集华簪.苍震犹乘卦,商岩近作霖.天支从此茂,长覆玉山岑."
"艳冶如无罪,何由谪绛宫.不因轻阿姥,即是小仙公.丹脸翻啼雨,飞书却寄风.春溪迷柳曲,午影过墙东.密叶轻笼翠,繁阴半露红.谁惊幽鸟散,千片触帘栊."
"霁色初休雨,寒媒稍欲霜.崦嵫惊日晏,嵔𡾊喜年康.菰米迎冬熟,萍醅破社尝.霅声寄槛冷,卞色入楼苍.弱援垂榴脸,幽丛亚菊芳.牛羊驯沃野,雁鹜悦沧浪.水市能为楫,田家乞有浆.溪音挐竞去,村语醉相将.自昔分天堑,兹州介水坊.贡丝标禹土,错绣接吴疆.佳丽南朝后,鲜明茂苑旁.风华在安石,文物有东阳.柳客诗名馥,颜公笔势翔.山川为吐气,日月欲争光.异代虚坟柏,逢辰滥郡章.壤歌知自化,符守信非良.勇爵思长剑,高谟乏智囊.葵心拱宸极,藿食念岩廊.西戍方疲陕,中原久患羌.边人思李牧,天子问中郎.臣仆今三世,腥膻彼一荒.山西雄占陇,河曲斗分潢.汉始城张掖,秦初地朔方.限戎深得策,遮虏大为防.小雅亡于晋,中兴属在唐.太宗神且武,贞观粹而王.都雍三才直,安西万里长.声明冒葱雪,亭堠彻甘凉.圣术初无敌,孙谋本克臧.末涂亏继守,骏命亦颓丧.上帝歆炎宋,真人奋大梁.凿干分上下,操斗运中央.杀气西刑马,妖氛北陨狼.三关收朔漠,两镇复河隍.龙虎其文炳,雷霆我武扬.商球传圣弟,夏鼎授储皇.托付神规远,弥纶治具详.四维严幅正,八柄谨低昂.地广蘗芽出,海深神怪彰.遗雏偷啸聚,杂种学跳梁.王者轻分土,仁人重纳隍.犹如弃鳞介,不使易衣裳.祸乱收凶器,升平隠上庠.蹛林通好固,狡穴送诚忙.圭瑞修欢聘,金行戢怒芒.生民去汤火,塞土遍耕桑.月窟颁正朔,云封刻美祥.大璜贻燕翼,下武寖明昌.区外蒙冠带,天中布典常.三雍宣雅颂,九译走梯航.仙致昭华玉,神来弱水香.路车均奕奕,朱芾赐煌煌.南面存亡国,西平拂肯堂.虎臣无备御,狼子有包藏.窃欲屯蜂蚁,私相署犬羊.痴言天可上,愚谓日无亡.传箭招庐帐,推锋逆颉行.三河烦调度,六郡苦痍伤.旅力虽疲曳,游魂尚颉颃.寝谋思汲黯,禽敌想陈汤.多士皆方领,孤生特面墙.莂官尸礼闼,椠职玷文房.无策均宵旰,何阶致富强.分从高阁束,敢避要途当.铃下居无事,樊中脱未遑.鲈鱼知味美,鸥鸟信机忘.濩落才何取,支离臂自攘.虽贪纡紫乐,岂免顿缨狂.感慨乘轩鹤,吁嗟拒辙螳.山河赏吴起,社稷叹童汪.华夏崇基本,朝廷总政纲.弓偏宜举抑,琴缓在更张.阳德销群慝,天元秉至刚.偃兵诚未易,用武复何妨.雪近思王国,云闲忆帝乡.何时闻露布,称荐万年觞."
"句水声东转,昭山势北回.三洲环白浪,一径踏青苔.牖对遥岑敞,门迎别屿开.鸥鹇如旧识,萝桂是新栽.野气霏霏入,川华剡剡来.老猿偷熟果,驯鸽下生台.樵斧鸣岑寂,鱼扉映曲隈.观濠立庄惠,结社坐宗雷.格磔归禽乱,呕哑去橹哀.看云秋徙倚,弄月夜徘徊.珠且矜圆折,犀休衒辟埃.沃洲应祇尔,何用忆天台."
"露夕仙葩卷,风晨宝艳开.妖漦夏庭出,祸水汉宫来.玉冷埋秋骨,珠寒敛夜胎.河分龙浪灌,月借蕊渊栽.神袜能凌水,仙裾不惹埃.文鱼才可戏,鸩鸟莫为媒.却死熬香釜,延年刻寿杯.息妫今不语,犹尚怨荆台."
"周雅传遗咏,菁莪播淑声.育材方被化,在沚自敷荣.得地偏蒙润,乘时并擢英.托根分曲渚,入学隶司成.行苇仁同洽,山莱咏可并.圣恩均雨露,挺质愧微生."
"遗魄知何许,孤风不可攀.星辰归碧落,道德寄青山.尧舜锱铢内,巢由尔汝间.草莱升御榻,韦布揖龙颜.圭组无由屈,烟萝却自还.几峰云冉冉,数里水潺潺.孤竹清何隘,磻溪老未闲.独留冰雪操,千古凛人寰."
"日下东京旅,才华变世雄.高门真伟器,正始得遗风.鸣玉来江表,英声满洛中.银钩专墨妙,犀柄擅谈丛.一札公车诏,千钧矍相弓.卿才归朴斫,英彀入牢笼.佛寺题名塔,天家奏试宫.鹪{冥鸟}有短羽,亦恐附鸳鸿."
"帝设英雄彀,朝多俊乂官.玉羁收汗血,珠网获飞鸾.仙籍分丹桂,香名蔼秀兰.新从平乐试,入奉柏梁欢.辨色趋霜戟,催班近露盘.阁芸开缥帙,堤柳据归鞍.诗就鸡林买,书成太乙观.行闻延体貌,坡上有金銮."
"稼殿秋香熟,烟畦早景鲜.玉虬乘暇日,铜雀报丰年.压地黄云重,含风宝粒坚.三登繄帝力,一豫俯天田.幸厕标章读,仍陪从跸宣.赐禾知礼厚,视草觉恩偏.厘席思前问,经帷惜外迁.妙诗深雅意,王政食为先."
"县枕秋江侧,铜章滞隽旄.长安去日远,单父戴星劳.秀水遥通楫,岚峰欲妒袍.文弦一琴古,仙舄两凫高.家树喧朝鹊,乡亭寂夜獒.土风清是楚,才意苦于骚.讼少停霉索,吟多费健毫.平时洛中社,相忆醉含桃."
"需奏登中掖,除书出上台.兽随朝带结,隼映使旌开.地接朱陵近,人从藏室来.蠹蟫侵旧帙,浮蚁入离杯.岭势遥连楚,星文却视魁.云依苍野住,雁隔楚峰回.夕梦惊湘瑟,春心托陇梅.南方本宽教,东里复多才.驷马荣星驾,千金庆寿罍.未应嗟远守,素志在循陔."
"三道胶西策,详延俯瑞蓂.帝临宣室坐,人拱太微庭.捷思谁加点,危言自据经.文成洛纸贵,诏下武泥馨.起草分宫笔,监州驾屏星.心存云气阙,梦绕斧文屏.南国标江纪,西山占地灵.槛泉通水府,窗户接岩扃.凉月依滕阁,孤风泊孺亭.案书休犯虑,斋酒且忘形.界道宫墙紫,规蒲禁地青.归来开院直,鼇顶架沧溟."
"佳邑控江湄,春来赴牒归.波平双桨渡,日上乱鶑飞.狎野晨耕早,蹊田昼讼稀.县图标地肺,家巷接乌衣.沼静窥珍羽,楼闲数翠微.山香蒸𩠇熟,溪蕊摘莼肥.有客怀金社,因君拂玉徽.嵩云南去远,犹向柳依依."
"臯壤乏生涯,羁游越绝赊.一区扬子宅,四壁长卿家.囷粟知谁指,囊钱苦自嗟.秋林惊脱叶,夕枕怨啼鸦.海月随孤棹,天风曳落霞.山城饶露蔓,水驿遍霜葭.孝子兰方秀,先生菊未华.楚辕无久滞,把酒待回车."
"天上阳旛举,人间漏箭长.稍惊池面绿,初觉柳腰黄.迟日延三舍,条风振百昌.酒凝前腊味,梅带故年芳.雪意思王囿,云情忆帝乡.青门行乐处,渐近好烟光."
"平圃回天仗,昆池降帝舆.晨葩才隠蝶,新藻复藏鱼.露重香英湿,风长钓线舒.乳鶑迁谷近,朱鲔跃渊初.禹律铿金奏,尧樽遍石渠.乘时覃惠宴,不是乐观鱼."
"百卉迎韶律,辛夷花最先.与春宜有旧,造物底无偏.棠棣先饶韡,山樱未敢燃.倚风遥可爱,犯雪不胜妍.影乱梅花地,香迷豆蔻天.红啼昨夜雨,紫妬晓来烟.上药能全命,灵滋合永年.帝家琼圃在,此物未应捐."
"信马斗城西,芳郊春渐熙.早烟销禁树,初溜入天池.桃作新正脸,梅留故腊枝.瓮香浮蚁日,村翳浴蚕时.聊把今朝臂,同伸即席眉.徘徊惜归驭,风晚水生漪."
"典礼惟周旧,经文在鲁余.西清开缥帙,东面授丹书.访道前厘席,崇风厚石渠.研覃忘日旰,图绘极霞舒.千载逢亨际,三冬罢讲初.圣怀轻璧马,慈宴乐蒲鱼.妙技通神细,清商按曲徐.炉香分汉殿,鼎味出尧除.诸老恩同醉,孤臣艺最疏.至仁何以报,忠义即琼踞."
"宝册尊徽号,香泥洁武都.斋心期太乙,恭己答元符.玉辂严清制,琅函秘圣谟.竹宫陈帝拜,嵩极动神呼.彩雾霏三境,祥辉烛九区.况当精岁出,仍与上辛俱.永接千龄统,长膺五老图.清编流景铄,礼自百王无."
"可爱坛东竹,更笼清浅流.行根侵岛屿,脱箨满汀洲.夜迥疑筛月,风多欲战秋.紫茎同入画,青石伴垂钩.叶里藏雌翠,阴中下戏鸥.秦松无用笑,千亩更封侯."
"越鸟恋南柯,春来怨别多.冷风如可御,争奈简书何."
"此地横青嶂,当年动紫氛.将军精爽在,可解勒遗文."
"日醉风酣百卉开,锦鞯争跃大堤来.城东有客歌盆久,不敢将春上老台."
"碧城斋禁放朝元,晚饮偷消白日闲.天上高真潜诇得,因将瑶藻掷云间."
"宝刀玉尺裁佳句,雪溜云腴试早芽.睡魄顿消清到骨,一成僧味似僧家."
"京口刘郎是穆之,风云未作苦栖迟.金盘一石槟榔赠,可得当年是讳饥."
"犀甲三千越骑雄,平明来袭馆娃宫.君王不得西施去,万户那能住甬东."
"雪梅连日碍层阴,昨夜银台瑞霰深.待诏多年无屐齿,窗间犹作洛生吟."
"自知无业致吾君,只向空山弄白云.已共此山私断定,不须转辙重移文."
"寂寞函关锁未开,田文车马出秦来.朱门不养三千客,谁谓鸡鸣得放回."
"三元凤历当春始,万寿龙巵进御前.彩胜朱旛宜此日,金枝玉叶庆新年."
"苍玉新旗祀木神,今朝太皡始司春.农躔渐觉星辰正,寿历长随日月新."
"翦彩房中新胜出,披香殿里早春回.祥云更傍南山起,来对君王万寿杯."
"苑中芳树条风细,天上黄衢杲日迟.仙果定生千岁实,祥烟长护万年枝."
"春官青鸟司开启,星舍苍龙主发生.甘雨惠风资帝力,杏花蒲叶劝民耕."
"玉殿香丝萦彩缕,金盆白雪间红花.子孙千亿无疆寿,尽逐东风入帝家."
"羲仲司旸谷,涂山佐夏王.六宫师俭德,四海化躬桑."
"中禁千祥集,东方万象新.彩幡迎喜气,宝字镂宜春."
"东陆韶光先四序,周南风化被群芳.资生万物昭坤德,嘉庆千春集紫房."
"东风初入长春殿,碧溜新融太液池.社远未当迎燕日,川晴先近浴蚕时."
"白绿仙云杂紫云,长生灵气护元君.已膺虎剑司阴教,更珮金珰奏宝文."
"日向阴虬永,春随彩凤归.玉京多燕喜,金殿满光辉."
"宫中玉漏迎迟日,天上珠躔丽次星.轩顼圣图光亿载,皇英贤范奉千龄."
"音官始奏融风至,御水初传晓冻开.寒漏催将仙腊尽,春旗飞入贵宫来."
"翦彩平明出艺房,长生殿里百花芳.书衔燕子青春早,剑拂仙衣白日长."
"彩树春芳满,仙蓂昼景长.早花依玉砌,初溜漾银塘."
"浴种宜蚕事,修禖尽燕祠.资生迎木正,蕃衍纳春祺."
"酿酒渟神水,延年饮露华.八风朝圣日,三境住仙家."
"雪晴宫树有新梅,来报东郊淑气回.春令先从天上起,年芳初向日边开."
"迎气青幡猎晓风,九门佳气鬰葱葱.日华初在扶桑上,春色先归御柳中."
"南极注生气,音官协夏钧.良辰五日永,景福四时新."
"晓霁澄天宇,离明敞帝阍.灵符千福集,神印百邪奔."
"刚日逢端始,炎辰属长嬴.君王仁且圣,慈旨却枭羹."
"殿户还飙入,宫池御水凉.彩舟人竞渡,化国日偏长."
"四时乘大德,五日敞金扉.阳晷移南陆,天光盛紫微."
"商管微阴动,良辰午正端.三光扶圣寿,亿载奉皇欢."
"三殿兹辰奉御觞,薰风梅雨好年光.炎天更作奇峰势,来表南山寿历长."
"后宫𩾐鸟将雏乐,上苑安榴著子新.嘉节已将天合数,明离还睹日重轮."
"南方炎帝本乘离,长育群生在此时.命缕彩花传故事,风光天上更相宜."
"南方朱鸟司时令,东阙苍龙护禁扉.万寿御觞端日举,祥风三殿绕云旗."
"九霄嘉节重端辰,命缕灵符粲宝文.虞舜无为心自正,五弦琴上奏南薰."
"宝岐麦色黄云重,御苑榴花丹焰深.已显丰年资帝力,更凭佳节悦天心."
"川馆亲蚕后,宫房献茧初.香缯争点画,彩缕竞垂舒."
"楝叶迎新侯,菖花发美祥.忧勤宣内则,嘉宴助时阳."
"灵艾传芳远,仙蓂吐叶新.配干资厚德,介祉集嘉辰."
"星火朱光炽,缯丝采物华.讙谣宜圣日,王气协皇家."
"紫禁端辰昼漏长,朱陵生气盛南方.长秋此日司阴教,皇极同时纳寿皇."
"寿觞百福融甘露,宝索千祥镂彩云.五日永逢佳令节,亿年长奉睿明君."
"香炉角黍传三楚,丹篆灵符辟五兵.更有龟台仙药在,河洲贤德保长生."
"灵苗远采三山药,仙篆高飞六甲符.此日万神同翼卫,长秋洪算与干俱."
"蕤宾干气盛炎方,坤德资生茂百昌.西域葡萄初蔓衍,成周瓜瓞更绵长."
"楚粽雕盘九子香,彩丝朱索更迎祥.坤元此日扶皇极,伟兆先时协寿房."
"五丝通遗问,百草鬭输赢.神印能袪恶,灵符解辟兵."
"天家饶物采,华节有光辉.明月裁歌扇,轻霞翦舞衣."
"禁苑年光丽,端辰物象华.天风结桃实,火德盛榴花."
"莲叶抽芳际,榴房结子初.长年鬭百草,旧俗祭三闾."
"广殿回雕辇,沧池漾彩舟.尧心顺时令,不是重嬉游."
"鱼龙曼衍夸宫戏,湘虙浮沈衒水嬉.齐上圣皇千万寿,飘然仙乐在瑶池."
"故事顺时羞角黍,旧仪乘节浴兰汤.人间凉麦欣时豫,天上薰风爱日长."
"续命由来宜彩缕,辟邪相向佩灵符.夏钧调乐长生酒,岁岁宫中祝圣图."
"宫中应节垂金缕,天上迎祥捧玉巵.更奏开元羽衣曲,年年长愿侍瑶池."
"彩艾相传禳故气,香茅竞爱结灵芳.炎洲正觉仙游盛,化国偏知日景长."
"仙李含芳远,菖华席庆殊.伣天周作合,梦日汉为符.宫祲生长信,山光卜鲋鰅.宝台泉底路,千古凝金凫."
"愍册追荣极,攒宫改卜良.玉衣秋自冷,银海夜偏长.浪隔三山药,香空九子堂.云陵西望远,嵩树鬰苍苍."
"上主乘炎历,真人握宝符.垂衣临太极,脱屣厌中区.议上尊仁号,传归大圣图.陵宫葬冠剑,万国共号呼."
"帝者因山葬,天王下度悲.寿原三圣接,神驾万灵驰.怨入笳箫曲,威陈剑舄仪.空留人马迹,不复到瑶池."
"七月朝同轨,千龄讫此辰.霜华清禁仗,云气护灵輴.凤篆惊遗札,龙颜感旧真.更思群玉宴,血泪洒孤臣."
"渊默无为化,聪文上叡才.休兵藏武库,跻俗集春台.忽叹祇宫没,真成杞国哀.徒传方士说,奇药在蓬莱."
"曾是陪华幄,居常奉景舆.迩英参访道,阿阁待观书.圣学知风自,神毫拂雾余.那知柏梁宴,便到哭宫车."
"神器传归重,时龙来久乘.告成遗玉检,请代爽金縢.同轨遵周制,因山卜汉陵.临朝常愿治,天意邈难凴."
"顺斗临天下,乘云厌世间.异香消甲帐,奇药隔仙山.神策良难问,訾黄不可攀.西流终古恨,伊洛共潺潺."
"彤管留遗范,霓旌逼上仙.地伤瑶水后,人哭乐池边.采翟行将驾,斑龙跼未前.真𫐌不可问,知在几重天."
"氛祲生层掖,神华返上清.礼成金玺重,仙去玉衣轻.楚挽悲芳甸,凝笳怨碧城.宸心怀辅佐,仪典极哀荣."
"早护珠庭质,曾参玉几遗.宝琮荣册号,华榜盛宫仪.天上霓轩去,人间黼帐移.圣情同舜慕,寒日惨云旗."
"晓引禁城西,凝笳怨不归.月消三让魄,劫尽六铢衣.巩树寒无色,嵩云惨欲霏.濯龙门外路,车马更依依."
"长安厩吏跃花骢,竹马遥分浙水东.远势早推贤相子,任诚真有古人风.稽山一镇居封内,阿阁三休耸禁中.不及临沧陪置酒,忆君千里寄书筒."
"一遍芳菲欲满林,回塘过雨晓来深.红妆珠珮交花影,白马春衫度柳阴.向老追攀多强意,随时风物但惊心.眼前百事输年少,犹解因君放浪吟."
"窜逐本无罪,羁穷向此忘.野烟含怅望,落日满沧浪.乱草荒来绿,幽兰死亦香.楚魂招不得,秋色似潇湘."
"宿枕依乡馆,天机斗觉清.一闻山鸟语,瞥起野麋情.峭木摇霜气,疏泉曳玉声.简书催俗驾,窗日两竿明."
"清德临藩第二回,东南时望滞盐梅.武林间岁移星座,温树多年直斗魁.楚客江山供逸思,吴王风月属高才.空传宴寝凝香句,文酒无因得仰陪."
"臯桥羁旅有梁鸿,洛下嘤嘤信未通.金谷轻为年少客,沧浪翻作主人翁.山川胜气生吟次,风月高情寄饮中.身外不须论得丧,傥来轩冕古今同."
"画角城头向晚悲,邓侯归旆已临歧.西郊祖帐倾簪绂,南国离声动管丝.千里去思歌邵父,三年遗爱泣吴儿.甘棠寂寞江边路,正是清阴蔽芾时."
"农家秋物成,腰镰刈新谷.得食鸡豚肥,饱霜梨栗熟.牧童唱田歌,孺子宰社肉.野老醉亦讴,爱此羲皇俗."
"高秋感憀栗,中夜起盘桓.啼螀思月底,哀鸿查云端.遗蜩尚号节,初鵙早催寒.新霜霑客鬓,凄风入人肝.拂枕了无寐,取琴不能弹.壮图成龃龉,老泪空汍澜.逢辰今匪易,行志古良难."
"一室是仙乡,深岩石燕翔.隔云青瑟转,拂水紫芝香.滴露惊神冷,灵襟彻顶凉.浮云应不远,衣袂好相将."
"雕章传赠至苏台,盥手焚香日几回.玉札已叨三锡命,瑶华兼枉二南才.清明花卉迎前发,紫翠湖山满望来.曾是绛纱为弟子,故时经帙许重陪."
"将相文章主籥臣,风流曾冠玉堂人.梦回方丈停批凤,句就伊川止获麟.洛下胜游空绿野,郢中高调绝阳春.犹欣正始遗音在,三复能还旧观神."
"白鹭敞西轩,檐宇穷爽垲.千峰若连环,翠色不可解.是时天宇旷,六幕无纤霭.金斗熨秋江,素练横衣带.乾坤清且歛,气象朝昏改.芦花作雪风,飞舞来沧海.九霄汀鹭起,万里樯乌快.月上三山头,鸟没横塘外.苍茫洲渚寥,错落星斗大.开尊屏丝竹,披襟向萧籁.余生本江湖,偃蹇欣所会.清兴虽自废,苦嗜亦吾累.鱼龙凭夜涛,四面忽滂湃.安得燃犀灯,煌煌发水怪."
"玉蕊生禁林,地崇姿亦贵.散漫阴谷中,蓬茨复何异.清芬信幽远,素彩非妖丽.苍烟蔽山日,琼瑶为之晦.岁久自扶疏,岩深愈凝邃.请观唐相吟,俗眼无轻视."
"越调隋家曲,当年亦九成.哀音已亡国,废诏尚留名.仪凤终沉影,鸣蛙祇沸声.凄凉不可问,落日背芜城."
"千里秦淮在玉壶,江山清丽壮吴都.昔人已化辽天鹤,旧画难寻卧雪图.冉冉流年去京国,萧萧华发老江湖.残蝉不会登临意,又噪西风入座隅."
"大泽穹天莽同色,碧瓦阊门晓花白.石岩左右断行人,洞庭一夜冰千尺.曾持汉节单于垒,北风如刀割人耳.知怜冻足苦双摧,一生不向遐方履.凭谁赠我紫衣裘,中吴风土清且柔.令严气正天地肃,长歌白苎临寒流.玉兰酒熟金醅溢,太白连云尚殊□.书窗半掩昼始开,几日红梅断消息."
"皇家四叶恢圣功,天临日烛清华戎.汉条静治洽柔教,老心稽古开神聪.有唐英主称好文,仙毫洒落驱风云.壮哉山水有奇字,焕乎八法存翠珉.自从弃置咸阳道,藓驳烟滋委宫草.天开神赞会休辰,甄收再作皇居宝.如何沦弃三百春,迎逢睿鉴来紫宸.奎钩粲粲光华动,群玉森森气象新.丹籞春妍瑞霭深,文梁藻栋结芳林.鸿翔凤翥径方丈,杯流泉涌蒙亲临.鲰臣荣幸从金舆,钩婉魂惊拭目初.多惭揽笔非清藻,唯庆千龄际帝图."
"寂寞之淳音,其为乐至深.应嫌鼓腹者,独自抚弦琴."
"班班疏雨寒无定,皎皎圆蟾望欲阑.应在浮云尽深处,更凭丝竹一催看."
"馆娃宫里旧精神,粉瘦琼寒露蕊新.园吏无端偷折去,凤城从此有双身."
"谈空一纪余,重出访岩居.身是汾阳嗣,囊惟郭璞书.公侯倒屣后,泉石结茆初.山顶收榛栗,经秋信莫疏."
"红桥跨浪二千尺,桥上危亭在水心.六月火云烧万里,夜来风细似秋深."
"苍崖何蟠回,尝为隠君宅.孰谓人琴亡,松风正萧瑟.花闲雪英舞,鹿去岩泉冽.经声草堂迥,天香中夜发.月落山气深,清猿啸亦绝.如何人外迹,轻为世网别."
"香溪春老误寻芳,只有愁云映夕阳.今日重来已如此,何须更问海生桑."
"正月初弦二月赊,小园春事已如麻.强夸力健因移石,不减公忙为种花."
"一丛梅粉褪残妆,涂抹新红上海棠.开到荼䕷花事了,丝丝天棘出莓墙."
"白云深处双轮过,红旆丛中五马来.父子华颠忻会聚,簪裾青眼喜游陪.趋庭日有朱衣戏,从此无心诧老莱."
"茂林修竹碧谿头,梵宇深沈锁翠帱.从此崇山频企望,朝阳高处有松楸."
"旧交为帝不能邀,百尺双台照暮涛.逸迹已将山共永,清名仍与月争高.鲁连解难终辞禄,龙伯持倾只钓鼇.列传古碑言未尽,一滩风竹自萧骚."
"中兴曾作故人看,抗节唯怜七里滩.枯枿卧沙疑野艇,丛篁生岸忆长竿.天边旧迹星辰动,江上余基水石寒.应笑渭滨周吕望,白头因猎从和銮."
"海东霜隼品仍多,万里秋天数刻过.狡兔积年安茂草,弋人终日望沧波.青䴔独击归林麓,皂颊群飞入网罗.为谢文登贤太守,求方逐恶意如何."
"熳烂花时锦绣张,无端下马系垂杨.山亭水阁笙歌地,合与行人作醉乡."
"文行学曾颜,才名孰可攀.仁风清郡国,和气满江山.暂抑提雄漕,行当簉近班.须知揽辔暇,大智养闲闲."
"称味栾城旧,潜光谷口栖.雄文联组绣,高论吐虹霓.遽忽悲丹旐,无因祀碧鸡.徒嗟太丘德,位不至公圭."
"侍从推词伯,君王问子虚.早通金匮学,晚就曲台书.露泣时难驻,琴亡韵亦疏.臧孙知有后,里闬待高车."
"建刹存真意,崇台表大因.中藏般若偈,外护赤城神.花雨长霏昼,松风自扫尘.媿心同范宁,莲社阻相亲."
"贤侯谢郡归,从游乐吾党.林泉富余地,卜筑疏陈莽.是时春正中,来燕音下上.若贺大厦成,喜留众宾赏.得名因笑谈,挥墨粲题榜.所夸贤豪盛,岂止池榭广.人心乐且闲,鸟意颉而颃.吟罇敞花轩,醉枕酣风幌.轻云薄藻栋,初日丽珠网.红袂生暗香,清弦泛余响.林深隠飞盖,岸曲迟去桨.波光栏槛明,竹气衣巾爽.虚容凉樾入,影与文涟荡.晨飚转绿蕙,夕雨滋膏壤.嘉辰喜盍朋,命驾期屡往.觞咏陶淑真,世俗岂吾倣.得以为胜游,萧然散烦想.公子固好士,世德复可像.今此大基构,不图专奉养.美哉风流存,来叶足师仰."
"武夷溪九曲,曲曲可垂钩.自得溪山乐,何须公与侯."
"端月戒熙阳,望舒秀圆极.洗心乘佳节,瞻像洗慈德.穆穆屋漏尊,虚堂与神寂.绘境纷自奇,法性非所得.人貌含天虚,仿佛若真觌.示现随三界,精感超六识.华灯列清场,宝炷熏梵席.妙意随春融,疑怀逐冰释.欲赞已忘言,拳拳自终夕."
"孤壁横天畿,岿然袤寻丈.恭承晋高士,尝此摅遐想.临风挹胜轨,意若无今曩.当涂昔战龙,典午方搆象.忠贤履危运,鳞羽婴密网.烈烈炽邦刑,耽耽翦人望.嵇吕膏碪斧,涛舒受羁鞅.先生机且神,妙用包群枉.兀尔谢将迎,隤然寄昏放.礼法虽我雠,智恬非外奖.恻怆广武游,留连步兵酿.朅来桑梓国,凭高念长往.舒啸万籁先,浮精九皇上.归禽宛颈还,秣驷临刍仰.当日天地心,寥寥共悲壮.咄嗟涉千祀,隠轸存遗壤.临岸知是非,俎豆犹彷像.我来一倾耳,城隅断余响.枭鹗愁空林,狐狸语平莽.高韵邈已徂,清铭复谁赏.尝闻史氏传,涂穷辄怊怅.正人与直辔,何代非流荡.淳风日已微,投辞谢精爽."
"残月冬鼓喧,中衢幰轮鹜.九关忽洞辟,万盖黕云布.烛乱建章星,尘迷华阴雾.车幅避鸣驺,銮音听朝御.嗟予亦何为,簉此珍群羽.野鹤载轩愁,狂狙裹衣怒.肃穆未央朝,蹒跚寿陵步.人生固有志,躁静各成趣.生当伏农畎,乃尔污贤路.峨弁束蓬颠,吞腥满饥嗉.乐育过阿陵,增裨乏尘露.徒怀一割志,但恐流芳暮.且复竢逡巡,南山有场圃."
"四海习彦威,英英出江汉.高韵凌风翔,雕文夺星烂.感激阳秋辞,奸雄非所惮.蜀弱自为正,曹强乃名乱.阴忤柄臣意,飘然去恩馆.驱车自北门,四顾兴长叹.终焉谢病免,犹得为人半.缅矣身后名,临风寄凄惋."
"临邛久倦客,彭泽赋归来.念我何为者,趣时良殆哉.一身仕东观,三载寄灵台.望见故乡树,频更缇管灰.晓车愁蹇蹇,春耜负莓莓.虚名自缰锁,丰壤成污莱.目想社枌老,心知门柳摧.神阡迷马鬣,柏表被狸灾.一闻里人语,夜静成多怀.他日还燕泣,前忧成误哀."
"予本草茅士,世无钟鼎荣.在昔未胜冠,先畴弓冶倾.茹荼滨十死,属纩存微生.分遂宁牛饭,谁希庄雁鸣.龙具泣妻子,练裙悲弟兄.慈诲断轲织,遗书开晏楹.感激侏儒饱,呻吟裘氏声.下武纂丕构,协风翔四瀛.纷驰贲丘帛,高竖当衢旌.鸾翮不暇戢,骥材方自呈.车徒首燕路,冠盖溢秦京.文章赵元叔,唇舌娄君卿.列邸曳裙入,群公交币迎.仆尝不自料,奋迹希时英.弟子许都养,词人嗤老伧.一旦褐衣召,千慙昆玉名.安知轼蛙贱,但觉轩鸿轻.初命六百石,关掌列侯城.居然懵操决,无术裨澄清.天炎屡来集,冤狱纷以盈.诮让使台檄,流离民屋征.结课谅无最,黜幽兹有萌.晚遘金闺彦,传瑞提千兵.为僚笃古义,赏善多新评.坐则席函丈,出则车连衡.高论天人际,细略米盐争.愚虑或窥管,嘉言兹报琼.赏音非易遇,旷古难为并.严惠不世出,萧朱犹害成.何言末路日,独契后凋情.累洽帝图盛,思皇贤路平.愿言寄君子,始终同所营."
"夫君班扬俦,抱椠群玉府.久读未见书,躬抽系年谱.坠绪获先秦,亡篇出东鲁.上溯三皇坟,旁探百家语.怪牒汲郡来,幽经茂陵聚.英哲资缮藏,缇油尽刊补.蒸青劲竹残,削误规刀苦.种别逾九流,星罗轶千部.顾我寡见闻,蒙薰异伦伍.秘帙乐共披,譌文许交举.家㨭互纷纶,邮谿戏旁午.初无班嗣嗤,更免许慈拒.矧余羁官久,寂寞繄茅宇.礼乏赠酒瓻,疑增照觞怒.尚頼启新编,时时发聋瞽."
"徐公真丈夫,不独文章伯.江南兵未解,主忧臣惨戚.公愿纾其难,苦求使上国.庶获一言伸,少息苞茅责.其君惊且叹,执手涕沾臆.谓言知尔晚,何此忠义激.天子叱在殿,诮让雷霆赫.公亦从容对,曾不渝神色.仁者必有勇,斯亦古遗直.书大略其小,我有春秋癖.所以此诗中,不言公翰墨.庶警事君心,勉旃希令德."
"哲匠昔缔构,文榱面清池.回环水光合,左右云容披.苍烟限垒断,空碧盈轩垂.蕙绿不待染,荷圆皆中规.戏鱼触新藻,幽鹭翘空坻.初笋半遗箨,残跗犹抱枝.我来冰未泮,倏此亘炎曦.节物一以换,余怀焉独怡.内惭固陋质,本乏廊庙姿.印绶纷璀错,旌旄森陆离.林狙裹华黻,野鹿骇金羁.负山力已竭,倾日心空疲.知此危殆辱,斯言非我欺.横琴不成调,慷慨念归期."
"霜日薄西牖,境寂趣自闲.风篁宿天籁,海碧沈云山.宫树未全落,栖乌相与还.心疑蹈虚宇,迹乃尘清班.自顾丘壑志,何施轩冕颜.终当谢绯服,戢翼榆枋间."
"汉家乱无象,贤才戢鳞翼.武侯霸王器,隆中事耕殖.堂堂刘豫州,介绍徐元直.一闻卧龙誉,三驾荒庐侧.士为知己用,陈辞薄霄极.说吴若转丸,抗魏犹卷席.谈笑驭关张,从容羁梁益.持邦二纪余,君臣绝纤隙.浮埃蔽穹壤,大节沦金石.梁甫不复闻,怀贤涕霑臆."
"岁晚檀栾姿,山中映孤宇.声繁天籁吟,影动仙幢舞.即境是真如,黄花间幽圃."
"东方昔借车,尼父尝假盖.一马兹不全,夷涂出如阂.人无托乘宠,朝罕均茵载.策足本乏谋,临风嗟有待.京洛富华厩,权奇出青海.翩翩陌上郎,灭没争星迈.珂音杂鸾响,鞯势动霞彩.东郭独何为,徒行履将败."
"余本丘壑人,失计蹈尘网.轩冕忽缰锁,风波若流荡.高羽颠宏罗,奔骖偾归鞅.众伪缘境滋,千忧共身长.进乏汗马劳,居畏濡鹈赏.力命频遘迍,幽忧思独往.闻君集汉阴,遁世久忘象.因溜为鸣琴,凭岩作烟幌.复有延陵季,亦善南趎养.筑宇近亲仁,耕田或歌壤.且言挂瓢处,一径扪萝上.杳若御风游,萧萧骨毛爽.芝术纷异苗,麏鼯结幽响.老木森千寻,丹藤垂百丈.洞谷答啸歌,云霞代邻党.咨予倦游者,缅邈期真赏.之子幸我怜,试烦翦幽莽.傥获蜗牛居,即谢海禽飨.时从渔父鱼,聊植仙人杖.渐脱区中缘,永托无生奖."
"璇源多清派,兰谷无绝芳.之子相门裔,高才映周行.妙年弄文史,雅志含圭璋.中岁困官簿,铢两争低昂.一通金闺籍,荏苒潘鬓霜.剖符屡麾阮,执戟更疲扬.闻君近多暇,归偃三经堂.左右褫绅组,纵横罗巾箱.安驱仁义涂,弭节名声场.战酣道始胜,心泰无癯尪.壮思挟飞藻,诏我临霞章.我时坐铃阁,寂寞如禅房.开缄一快读,隽味腴且长.高义溢句流,清风随篇翔.感人不无意,在水河汤汤.吾匪辩音者,空冀怀仁藏.矧属岁躔暮,百卉皆芸黄.何以谢君子,松柏同苍苍."
"多士秀王国,珍群鹜天衢.其间延陵季,煜煜承华跗.盛藻班蔡流,芳年终贾徒.签芸拥石室,札绨纷鸿都.刊伪富清暇,壮思弥天隅.投我尘外什,粲然风义俱.幽襟恣申咏,不觉颓阳乌.渴吻潄仙液,饥肠涵道腴.衰翁牵夙尚,骚雅尝驰驱.疲足道虽顿,流波心未渝.过门辄大嚼,临博犹狂呼.讵云获真赏,聊复惬所娱.矧繄绝唱赠,无胫来明珠.报之乏琼玖,宝玩徒区区."
"孤城何巑岏,西北有层构.我来一长眺,正迫岁阴候.严风挫万物,霜雪复交寇.冬日苦易颓,羲车剧驰骤.宵月不相让,空弦映矢彀.潦收陂面阔,木落山骨瘦.生平丘壑心,顾慕独延脰.箕峰紫氛结,颍濑琼波潄.想像逃名夫,幽居翳仙窦.愿言追遐踪,人间谢讥诟."
"昔年封蘗栽,生意颇柔脆.今兹见丹实,落落如星丽.斯果号难成,常逾豫章岁.孤根何为者,尚记吾庐地.蔽芾讵因棠,连蜷乃同桂.厥包千里遥,守舍重缇惠.金颗照病眸,霜津益痟肺.却算去里年,十听秋鸿唳.无复陆绩怀,宁图李衡计.他时攀树悲,讵减金城涕."
"山海有完士,希世无良筹.偶穿东郭履,遂别野人舟.不耻篆刻赋,来肩英俊游.私智甚凫短,尘容若鸱愁.备员太史氏,补属富民侯.姑学了官事,何尝分主忧.日贪斗食利,岁感星躔周.中都富才彦,方驾若龙虬.茂先善史汉,平津治春秋.高文用司马,格五宠虞丘.间阔路逢葛,缤纷人召邹.桑羊兴贾竖,安国出缧囚.汲郑贵交盛,徐陈英藻遒.况乃天下枢,雄雌来九州.衣冠径复道,鼓吹出长楸.席上万钱箸,桥边八列驺.雍容缓鲁玦,意气拂吴钩.咨予良不韪,瓴甓厕珠璆.吹竽昔已滥,在梁今可尤.台阁魏舒被,风霜苏季裘.有志谢轩鹤,无机防海鸥.恭竢杜陵课,诛茅归故畴."
"长安冬鼓喧,里舍隙尘晓.有客驻歌骊,归途指江徼.晨庖爨苏冷,穷巷乡舆少.乃肯顾我庐,欢言复悲啸.悲啸诚易知,夫君韵经奇.才高洛阳贾,赋动楚湘累.平昔应贤诏,览德扬英蕤.孚尹倾宝肆,沛艾络仙羁.献书北阙下,对策东堂垂.逢吉旦兼暮,谐音埙且箎.天官选初筮,黄绶聊藏器.三釜乐及亲,尺檄甘为吏.迩来预冬集,再调鬰奇意.群公亟为言,力命乃相戾.奏牍辄报闻,官书责勤莅.簿领百里佐,风烟六朝地.销魂南浦行,拄颊西山气.君子永来誉,胜襟无累欷.行矣勿载哗,乡枌方省家.春桡碎溪月,晓帆弄江霞.长洲纷藉草,故树杂生花.予心若为处,岁晏𥩟疏麻."
"病余颇厌肉,欣得僧庐蔬.僧窗亦明洁,可以观我书.弟兄冷相对,因著柏酒醉.酹余欲拈笔,状乃尔狼狈.我老固有素,未至形苶具.其事故可知,宁复论年数.阿连吾语汝,我计当何取.学道既无成,何如事农圃."
"履至谨冬祀,摄职叨上公.洗心奉明诫,祗宿城南宫.芳岁正遒莫,熙阳殊未融.西郊淡颓景,北牖来朔风.骛野骋归兽,缘云号征鸿.夕坐无晤言,情条结深衷.自抚韦布陋,奚堪廊庙崇.观瞻动众目,跼蹐愁我躬.自古经纬才,因势犹污隆.夔禹值虞奋,孔墨遭周穷.如何一介士,蔑著横草功.仰被天宇施,遂济人爵丰.较能劣涓𡏖,荷宠逾华嵩.物理自非是,神鉴安可蒙.区区谢病志,终冀回天聪."
"劲风吹北林,落叶舞南牖.岁序忽已高,峥嵘薄星斗.大化驱群物,始终迭相授.羲和亦何为,挟日但西走.少壮驰目前,衰颓蹑人后.星星两霜鬓,伴我老成丑.学道苦嗟晚,扪心更余咎.兹意将奈何,投身就杯酒."
"衰容览青铜,寒光了无隠.照我颠上毛,星星罕余鬒.持此将奈何,岁月屡遒尽.少壮罕闻道,下士乃为哂.操绠遽汲深,持矛复夸楯.任重力疾颠,涂穷计方窘.上孤明主恩,下违昔贤准.忧悔从中来,老至非无眹.尚忝麾守尊,居惭政条敏.孤心企寒柏,万境付朝菌.往失奚足追,来戒或堪引.明发丘壑情,予将治归轸."
"空水渺澄鲜,苍山复盘踞.沙草媚苔矶,云柯抱岩树.畸人兹与留,脱世如遗屦."
"故岁摇落时,凭高望扬越.流光不我与,复此值凋节.孤塔踞层冈,仙盘涌㵳泬.病足攀危梯,寸晷或三歇.浩荡佛界宽,凌兢客心折.远岫几培𪣻,空江一明灭.海日栖簷题,霜风语铃舌.荒墟自今古,大块靡封埒.豁若醯覆开,醒如豆聪撤.哀哉人间世,小智互纷结.豕虱论是非,蛮蜗定雄杰.伥伥百代俗,唧唧九流说.推致无穷中,秋毫共飘瞥.圣人小天下,乐意遗来哲.矧余蒙鄙姿,轻蹈荣利辙.溷浊六尘并,讙呶太和泄.薄言真境游,追悟生理缺.洗心刻来誓,回步惩曩跌.甘露多余滋,圣关有幽𫔎.咄嗟朝市人,此路非尔蹑."
"高子北方士,才为国之华.灵襟绝尘藻,丽藻纷春葩.虽云服缰锁,高意笼青霞.子昔久蒙润,逢辰亨乃嘉.联飞奉台阁,相顾引龟緺.鲍叔不予怯,楚臣宁汝瑕.诏书频出沐,归辔屡回车.时过蒋生径,或诣子云家.柏将松竝悦,人与室非遐.自谓百年分,风期何所嗟.君命良不淑,浮生兹有涯.沈疴犯霜露,幽谶发龙蛇.美志一朝尽,余哀千古赊.招魂知是否,生肘讵真耶.涂斤失郢匠,膝席夭长沙.青黄饰沟木,藩褥坠风花.世事一以谬,何言定隆窊.都门执讴绋,原路引哀笳.夕云旌外惨,春日冢头斜.自此掩瑶轸,其谁知伯牙."
"积雨暗长夜,山行经险巇.悲风撼林木,崖谷蔽参差.远闻豺虎号,鬼燐弄光辉.十步九失足,中心祗自持.所适既迢递,黾勉焉可为.道旁见明烛,抵宿依茅茨.开户念生客,喜逢主翁慈.暖汤趣妻子,然薪为更衣.艰难又奚怨,少息非所期.鸡鸣夜将旦,熟寐百无知.欣戚一以忘,何有安与危.生死宇宙内,旷怀亦如斯.聊纪梦中事,谁当赓我诗."
"出郭屏仆从,取径问樵牧.短松新被冈,青嶂远遮屋.鸡犬无四邻,日月自两毂.阿师厌机缘,脱迹谢尘俗.是心大圆明,一室了具足.汲泉烹细芽,支铛炊脱粟.默坐契从三,诸方付藏六.我来同友生,得饱径眠熟.稍为微风醒,已叹畏景促.买山知几时,所惜负松菊."
"湖上纤罗收,天边夕蟾映.皎洁银界宽,虚明佛心定.可爱不可持,乾坤共孤影."
"病客卧穷里,衡扉掩残春.隳官道家藏,窜迹农廛民.朝罗噪饥雀,暮席流芳尘.尸居怳逾岁,踵息动弥旬.忽讶绛鞲隶,传呼越郊畛.蹀躞千余骑,雍容两朱轮.言是楚邦守,来过安邑贫.固宜辨贵弃,乃尔存艰辛.此道古为重,余风今已沦.物色认平素,载言接慇懃.始悟先子旧,早笃尝僚亲.孤心极摧橹,感涕浩盈巾.追念舞勺岁,已识栖鸾人.师筵奉函席,学舍操书筠.童牙自忘丑,诗钵或娱宾.公时摛句赏,谓是天麒麟.亲擘彩牋赠,勉我期日新.汝南丏题品,有道定人伦.自尔一暌剌,中年婴世纷.天圣绍休绪,顿网横无垠.鸾鹄不藏翼,虬蜗无遁鳞.余时滥隗始,骧首摩苍旻.司徒揖元叔,天子第平津.甲科廷尉属,再命宫坊臣.黄香入东观,贾谊过西秦.䌷绎金匮室,珥彤瑶水滨.登瀛识褚马,颂汉希渊云.一朝泣风树,九死存余焄.中都索米后,老圃种瓜辰.惠然下车揖,高义倾前闻.却计髧髦日,二纪如逡巡.今形虽隠几,昔训尚铭绅.丈人笃求旧,偷俗将还淳.湘水澹苍野,衡峰凌紫氛.泽节首南夏,瑶魁瞻邃宸.恋阙魏公子,吊贤楚灵均.公怀佐时略,宜树光朝勋.奚为远问俗,惜此徒伤神.宣室懋清问,华光钦宝邻.行行爱玉体,趋节𥩟来臻."
"前兹属元巳,置酒苍烟台.芳序忽复周,春风正徘徊.懽言速僚友,亟使具觥杯.长渠溢芳溜,列坐浮香来.灵嚣合众乐,隠若南山雷.舞袂纷杂袭,宾冠俨崔嵬.美人前为寿,颜色如琼瑰.况我千万日,行乐无疑猜.新歌袅天衢,兴视行云回.我时语四座,兹赏诚难哉.妙颜无再朱,白发惟相催.跖𫏋盈圣智,孔颜罹忧摧.区区百世后,美恶同尘灰.吾欲挈瑶斗,踞海为金罍.挹兹忘忧物,与尔同嘲谐.天地为一朝,长短何足哀.鲁阳久不作,白日任西颓."
"汉家候神馆,奉诏穰沈灾.解缨就斋幕,恍若跻蓬莱.云罗絓朝舄,露掌承仙杯.众真拱象帝,宝宇正崔嵬.炉烟薰太虚,重阴为之开.单枕不成寐,俗魂自惊猜.心迷坐忘术,万虑无根来.天鸡殊未鸣,霜雁有余哀.借问麋鹿姿,云胡尘国台.构极谢隆栋,裨山劣纤埃.上惭稷契名,下愧丙魏才.惟余止足戒,临路空徘徊."
"贤哉邴曼容,出处知所据.官余六百石,辄自移疾去.富贵非不怀,殆辱亦先虑.嗟我材下中,叨恩最蕃庶.尧庭纳言职,轩野方明御.服衮作槐班,曳履南宫署.虽经斥免诮,尚玷高华处.徒有守直弦,何能借前箸.愚甘六马对,谗恨三物诅.年来感衰疾,倦鸟思返翥.抗心望先哲,俯首惭昔誉.西景尚可收,归辕未云遽.傥以人望人,期君或吾恕."
"明晦互推斥,中都芳岁阑.星回迫旧次,籥暖送余寒.来辰茧有绪,去境环无端.天运故相易,人心那独安.怀此不能寐,揽衣强盘桓.疏恐缓余带,危惕整尘冠.耿耿烛焰直,凄凄霜气酸.城头陨高木,庭下败丛兰.抚臆累新欷,掩觞沈故懽.况乃蹈世网,虚名争控抟.挟册滥书府,振缨玷王官.东序罗圭瑞,西雍集鹓鸾.昏瞳眩宝肆,短翼厕仙翰.纵尔值藏疾,何容久素餐.泛泛骚客凫,坎坎诗人檀.宁无要路津,所畏在蹒跚.枳棘附骥尾,纬萧戏龙蟠.寄语拙艰者,无竢学邯郸."
"秦川贵公子,避地来荆州.流离世道丧,简脱天姿遒.岁时不我与,假日赋销忧.妍辞缛非雾,逸韵锵鸣球.曹师下南服,置酒临沧洲.慷慨前为寿,高谭王霸筹.归来奉丞相,摄组登华辀.独步今已矣,空余清汉流."
"汉家开绝域,日夕羽书闻.朝那杀都尉,北地败将军.沙明疑昼雪,气黑似秋云.片月就城偃,长蛇随阵分.冰藏马窟路,血沫剑星文.直置鸿毛命,聊图麟阁勋."
"频年随校尉,晚节事轻车.瞻烽数奔命,辞第讵为家.轻赍绝瀚海,间道袭昆邪.双鞬朝负羽,三鼜夜鸣笳.金痍先雨觉,蓬鬓后霜华.如何差六级,遽使抱长嗟."
"薄伐乃中谋,和亲非上策.匈奴负汉恩,男儿喜边檄.故岁出定襄,今年救张掖.沙平落日黄,月迥遥峰白.急击右地兵,连俘月支馘.幕府省文书,家人非尺籍.夜拔五岭旗,晨追六骡迹.陛下焚谤书,孤臣勒燕石."
"秋律荡华序,浓云生夕阴.群芳伴雨泣,百窍随风吟.衰萤灭遥径,倦翼翔故林.暗隙湿已逗,孤灯青欲沈.愁人此遥夜,万虑集幽衿.欢绪未盈尺,忧端已越寻.借问所以然,出处谬素心.家世本丘壑,才具非璆琳.灵根夙已殒,野服良所钦.搴芝幽涧畔,擉鳖故溪浔.擉尔滥官牒,今焉旅华簪.兄弟见羁鞅,交朋頼幽箴.尔讲坏壁简,我攀群玉岑.严枚交逸藻,潘陆嗣清音.群才方搆厦,短绠徒汲深.狂迷顿缨鹿,踉跄乘轩禽.归来翳编翟,况乃贯愁霖.求薪动逾桂,鬻赋靡酬金.原病固为累,朔饥非所任.犹欣共姜被,岁宴乐愔愔."
"周郎有旧隠,远在南山陲.一笑偶为乐,九层遂成基.旁连醉令石,却眺社僧碑.地远云物秀,岩深松桂滋.当时骛高兴,益友相攀追.乐圣自鼓腹,谈经亦轩眉.风猿助清啸,谷鸟参朋嬉.忽引朝闺籍,久乖林下期.头白二千石,高盖复来思.活活弄新溜,苍苍援故枝.虽云未投绂,良足纾烦疲.余怀本丘壑,世路方馽羁.愿言独往客,缅邈心空驰.税驾或未晚,从君歌紫芝."
"岁晏坐孤壁,心驰千里余.何言共被乐,方叹专城居.野阔江海漫,风高天地虚.愿言逐归鸟,无翼将焉如."
"摇落江都城,风尘宛丘道.天涯遥相望,离思何草草.回泽腾麏䴥,沧洲叫凫鸨.星岁日云徂,在原叹方浩."
"昔日白接䍠,时时诣诸习.累榭今已颓,清池尚堪挹.遥源乳窦响,败防流沙急.况复兰蕙时,幽香远相袭."
"八月霜潦收,江槎绝烟渚.竹落如网裁,渊鳞剧云聚.鹥鸟争食飞,儿童荷叉语.去乙鳊项肥,吴羹免轑釜."
"汉家太一昏祠日,宝炬神灯徧京室.仁寿先从殿里开,纤阿正傍楼前出.传闻陌上乐康年,宝骑如龙人若仙.骖驔始见斗城曲,烂熳还逢星汉边.妍歌巧笑竞赓续,万状晶荧夺人目.洛桥罗韈自生尘,楚国香缨不藏烛.五侯四姓共豪华,况乃经过赵李家.迷路非关武陵水,添妆祗为寿阳花.九门启钥光如昼,若个游人不回首.春宵病客独无悰,挟册焚香坐虚牖.坐久更阑可奈何,著书自古穷愁多.钟磬笙竽尽邻里,谁能载酒来相过."
"朝端旧记生贤日,使节临门恩有秩.诏书感会形温辞,宴品丰华动私室.降崧孕昴诚不诬,史简诗弦互褒述.贤人挹道随污隆,忽向西台就安逸.门弧纪旦还复周,瑞霰连天芳岁遒.埙音箎曲会中坐,兰丛玉树来西州.称觞献寿私庭里,别得人生行乐意.贰官礼乐春闱卿,托迹逍遥漆园吏.病尹论交情最深,因声附祝成孤吟.愿将明哲保身智,遗我摧颓知止心."
"中天帝圃蕃英蕤,氤氲嘉祥凝朝曦.竹间芳种易封殖,叠萼三葩同茂枝.庆云景宿共灵意,鸿英托寓兹为美.华夷面内始竝柯,慈孝欢心遂联蘤.云旗羽葆驻天临,玩此能无悦圣心.幽香自逐德馨远,丽色更缘眉彩深.因生轶草兼平露,荐祉神庭幸同侣.盛开已被帝琴风,纵落犹成佛天雨."
"三月春风满瑶水,珍丛瑞薄纷难纪.皭若兹花四照中,扬蕤独茂千龄祉.千龄丕应在重葩,双吐琼房彰协华.秀跗即镂平台雪,宝艳宁争台岭霞.球栏黼幄遥相映,姑射仙姿玉虚境.结根已近尧蓂阶,借媚非关汉莲井.天襟多豫玩群芳,彼美幽姿首效祥.都缘剩沐太和润,况自频分私照光.凭休托粹成奇质,一卉时来遂逢吉.愿将药品志佳名,永续芝房腾茂实."
"前日来攀小园树,枝头蓓蕾无万数.今朝置酒来赏花,已有残英伴飞絮.春花如此将奈何,白日虽迟终不住.鶑歌蝶舞两矜春,见我长嗟亦飞去."
"王舍多幽刹,林居访净人.旁行经叶古,宝色梵天春.风阁铃如语,烟溪树胜轮.道场聊抖擞,认得客衣尘."
"憭栗众芳歇,金英无与俦.香疑饮潭日,欢似漉巾秋.润蘤霜华入,薰丛野色留.郢兰休自咤,冰玉此赓酬."
"春夕坐神臯,天长北雁号.来思系书足,去羡顺风毛.瑞鹄天渊暖,啼乌禁树高.夫君自江海,避弋莫为劳."
"瞥见江南树,繁英照苑墙.无双春外色,第一腊前香.云叶遥惊目,琼枝昔断肠.莫吹羌坞笛,容易损孤芳."
"岁晏西陂好,澄波共夕阳.戏鱼来有晕,惊鹜去无行.荇叶疏犹碧,兰苕老更香.裴回归鞅晚,并为似沧浪."
"稍傍夕楼明,娟娟底有情.眉纤鬭蛾出,钩曲误鱼惊.欲暗犹衔岫,将斜更上楹.刀头君自晚,莫枉桂初生."
"病客尘缨外,幽斋法境中.庭喧施鸟食,坐拂去花风.茗溜沈瓯绿,檀烟入篆红.忘言一相对,何处妄求空."
"白发游梁晚,青山念楚归.魂销虽得别,战胜却成肥.障日都门盖,迎烟磵路衣.试寻南圃树,今长几多围."
"遥闻斋酎絜,来佐客觞酣.棠野歌新续,兵厨兴旧谙.竹供醅上色,兰献液中甘.欲识西台胜,厌厌夜雪庵."
"宝刹开初地,沧浪绕故城.芰莲俱野色,凫鸨各秋声.岸阔烟无著,窗虚日易明.归骖谁讶久,正为濯尘缨."
"昔岁西郊饯,曾瞻出守麾.今年东第哭,便叹哲人萎.辰巳空成谶,膏肓不遇医.诘朝闻衮敛,心折寝门悲."
"应运推邦直,乘时讲化源.不冠尝可奏,问树本无言.亮节裨初载,清风裕后昆.忽嗟梁木坏,褒册贲忠魂."
"昔事重明邸,俄陶万物钧.专怀长孺直,终损武侯神.舟壑先成夜,桃蹊遂不春.惟余丽牲刻,终古志名臣."
"伟望岩岩峻,忠言谔谔昌.门无谢恩客,帷有献书囊.王骏封侯晚,臧孙树德长.都门萧鼓发,行路泣云亡."
"闽录家声茂,唐铨吏格平.新资掾三语,旧榜佛千名.月苦乡魂极,春寒酒意轻.高材难偶俗,慎勿对参卿."
"西汉为郎选,南方奉使才.书随星火落,帆拂斗牛开.束笴闻民悦,丹毫绝吏猜.奈矜持节重,无客对衔杯."
"晚陌收残雨,高轩冒夕霏.风干移旧响,月破隠空围.败叶相将舞,寒云不肯飞.兴无潘掾笔,何术写心微."
"远补参卿掾,来过乞墅甥.秋悲先雁引,晓涕伴参横.薏子期蠲疾,梅花幸寄声.片言无异俗,阴德在乡闳."
"倦客睢园远,迎家越绝长.聊甘督罚掾,羞比入赀郎.汗竹书縢密,炊菰宴具香.兰台英藻盛,方信乃宗彊."
"补吏唐资浅,游方汉牒遥.贪荣亲及禄,讵悔俊沈僚.葛咏同根庇,松期晚岁凋.曾孙柔俗美,前识缿筩销."
"北土无繁卉,空亭有暝阴.狂飞憎野絮,多舌恨春禽.地燥山如朽,池寒水不深.生平箕颍志,轩冕独何心."
"连佐陪京郡,愁衔出祖杯.新曹抛野𫈵,旧第老公槐.府檄迎车远,戎牙宴豆开.遥知倾坐日,方叹阿𨽜才."
"徼道千庐地,宵霖八月天.床栖吴簟竹,窗湿汉宫钱.幕影翻层浪,簷声响细泉.空阶何所得,并是废愁眠."
"尽日临春水,非关问要津.舟行鱼避檝,岸坐草留人.香萼千红糁,苔花小翠鳞.已堪遗俗虑,何必擉江滨."
"乌渴催宵漏,鸡鸣引曙光.山西河暗淡,天北斗低昂.银烛香犹烬,瑶琴冷未张.何须开宝鉴,容鬓定苍苍."
"晓陌千槐落,严扉万盖留.浮云低观阙,残漏急章沟.斗柄遥临殿,参旗侧映楼.如何轩上鹤,独忆海天秋."
"野卉秀禅庭,瑶华发素英.托根真不染,肖质似先鸣.露叶疑藏羽,烟蕤更作缨.何妨依忍草,休辩好丹名."
"百卉芳心罢,空园蝶影微.虽逢已凉节,尚作有情飞.露菊聊堪采,风兰或可依.履霜从此惧,君意定何归."
"寂寞南朝寺,徘徊北顾人.钟声含晓籁,塔相涌仙轮.吊古千龄恨,观空万法尘.三车何处在,归鞅欲迷津."
"掩室维摩病,从昏太一祠.谁言鼓吹夕,独礼天人师.烛烬委寒檠,茗华浮缥瓷.同袍不我顾,宴坐复何思."
"东别群舒国,西逾二剑天.才高邺都檄,政𥩟武城弦.莋马征蹄苦,岩鸡瑞羽鲜.离愁知远近,万里到桥边."
"天陆箕躔动,林箫万籁空.扶摇庄海北,悲眩鲁门东.贪诫诗人隧,清思赋客雄.何因知劲草,霜陌尽飞蓬."
"郡国高皇庙,天龙释帝居.兵销擒布后,台耸畏轩余.宝榻成莲坐,戎韬入贝书.守臣荣就望,屏息拜前除."
"路阔三条陌,云低九鼎门.铙风催骑响,裘霰减貂温.谷晓天花乱,林空苑絮繁.周麰农意切,一一愿流根."
"朝雨杂轻霾,浓阴暮未开.天低五里雾,日晦九成台.宫溜轻淙玉,坊车小隠雷.不愁驰道远,宝色夹千槐."
"关辅陪京外,年华禁火中.柳矜河上绿,花献酒边红.野市秋千月,春楼觱篥风.三州六钻燧,安得不衰翁."
"斜日红初敛,晴山翠欲流.休歌陌妇怨,宁作贾胡留.物意如相乐,吾生有底愁.早分好风月,更上庾公楼."
"揆路同寅业,师垣出守麾.终无三令喜,便集两楹悲.衮职嗟何补,天心感憗遗.幽泉空漏淎,非复作霖时."
"自昔荣归衮,今兹骇阅川.天愁摧柱日,星痛殒箕年.素履遗儒范,忠谋溢吏篇.空余洧乡陌,长似岘碑前."
"北里开公第,东斋集俊游.秘书家有副,甲令世传侯.凤竹供联册,鲭盘入宴羞.门前多鹤盖,不为骋长楸."
"曲里犹龙族,西京尚主侯.勋华传旧钺,名理寄虚舟.得疾真无妄,观生遂若休.偏嗟荀令沼,回作逝川流."
"北第琴樽歇,东原旌旆飞.清风邈无所,此路是长违.野阔车吞响,天愁日抱辉.空余门下客,鱼鸟叹何依."
"宿雨催秋物,清风卷岁华.残蜩初去柳,寒蝶尚寻花.密筿留苍雾,红梨染落霞.城头八九子,日昃乱啼鸦."
"帝禁留辞范,儒林老栋材.方期割牲礼,遽近奠楹灾.岁晏巢鵀逝,天秋吊鹤来.宗工铭盛德,千古照泉台."
"几杖辞荣久,龙蛇感岁迁.留春太史记,成佛谢公缘.素盖寒云外,哀箫落月前.无烦樵牧禁,行路拜新阡."
"一世文为伯,三阶象有光.何言隆栋吉,忽叹夜舟藏.襚礼朝颁册,哀音路过丧.善人今不与,神理太茫茫."
"梁木萎邦哲,乘舆哭第家.敛恩周衮里,追品汉貂华.素礼初无悔,浮生遂有涯.斯文从此丧,谁与辨咬哇."
"舛运明生疾,忠怀语绝偷.空荣人曳履,终隔相封侯.太史藏书法,门生助绋讴.惟余文献谥,不复叹平头."
"宗工天下宝,归葬国西原.野阔箫声苦,云愁旐影昏.如存三事礼,不返九京魂.河海空成泪,难酬国士恩."
"宅隠羊昙墅,门连仲蔚蒿.衔杯思左蟹,舒啸忆东臯.楚桂风生穴,庄鱼浪溢濠.平生丘壑志,终愿寄民曹."
"夜枕鸿违汉,霜天雀噪园.回车长者辙,曝背野人暄.墨溜沈寒沼,松醪湛冻樽.谁能穿雪履,待诏鲁班门."
"素范流邦册,昌言溢帝聪.三台应天老,万事问胡公.道有如弦直,生嗟委蜕穷.令君兼上傅,衮敛贲遗忠."
"昔命光三事,今嗟赎百身.堂无织蒲妾,车有吐茵人.台坼层氛夜,槐凋故府春.空余相国第,不与势家邻."
"平日开黄阁,兹辰奠素旗.留侯尝辟谷,岩说遂骑箕.天迥哀笳咽,林长导翣迟.行人此堕泪,何必岘亭碑."
"地占心斋旧,天扶药喜身.高怀聊避宠,幽境更随人.树密添新籁,丛香续故春.婆娑荣路友,偏倚此相亲."
"积晦连空卷,繁蒸此夜收.峰催云去夏,珪伴月迎秋.树老残烟入,庭虚爽气留.长康惟半黠,孤咏费冥搜."
"旧壁横空苑,危亭纳夕霏.野虫多各韵,倦鸟忽同归.木落惊秋晏,人愁念昨非.生平嵩颍志,尚或拂尘衣."
"荒城楼堞少,野色徧高低.蔓草无名绿,幽禽取意啼.天形冈树北,日脚岭云西.不觉凝笳动,春风引夕鼙."
"谢病非三最,为氓乏一廛.何言罗爵尉,时驻舄凫仙.华辙交深巷,余香袭故毡.猪肝难设具,应作闵生怜."
"昔贵三公第,今营一亩居.聊堪避燥湿,兼欲贮琴书.兽窟犹思骋,鹪巢不愿余.长安穷僻地,吾亦爱吾庐."
"铜纽腰新绶,乌衣省故庐.乡无夜行谚,楹有世藏书.楚潦兰浮檝,潘园板御舆.蚩蚩吴俗美,庖刃一投虚."
"城阙曙乌啼,行人叹解携.旧欢苹鹿散,新意棘鸾栖.淮月涵孤蚌,江云杂断霓.漉沙应搆赋,春澥正平隄."
"露畹移珍树,丹房一绀帏.绡轻无奈叠,霞碎却相依.傃日香难敛,擎风力自微.他时零落恨,千片为谁飞."
"晏岁无情晚,阴飚昨夜闻.芳条临槛劲,短日转楼曛.苔石收苍晕,冰溪叠素纹.蒿兰虽异种,霜至若为分."
"冒霰初分叶,惊春已作花.鲜于紫艾绶,殷过赤城霞.破蓓香囊小,衔趺彩笔斜.骚人虽丽思,忍作桂旗车."
"月御横霄陆,溪楼敞夕霏.神龟荷里宿,仙骥露中飞.屏箑风摧暑,攀条客念归.冶城空极望,忧乐意多违."
"节物更徂候,幽衿属钓台.兰苕兼佩长,桂叶学旗开.鹊避惊弦去,鱼随晚饵来.谢塘多藻思,弭盖一相陪."
"岁晏陪京守,心闲俗自安.斗城供近望,天幕借余欢.秀句然萁待,幽经濯手看.不因邮问数,谁识政条宽."
"野水危梁渡,凌虚一径横.郑车求代涉,汉櫂且专行.濠咏观鱼乐,圯书跪履情.斜阳葭菼岸,鸥鸟为谁惊."
"世外无双种,人间绝品黄.已能金作粉,更自麝供香.脉脉翻霓袖,差差剪鹄裳.灵华余几许,遥遗菊丛芳."
"偶作津亭饯,还惊岁物非.苍葭无际合,黄叶有声飞.别恨随人远,乡心著酒微.犹欣见山色,纡辔暂忘归."
"淮壤穷南界,亭臯坐渺然.平窥京口树,斜落海门天.重雾多藏日,寒潮不送船.江山宁有助,私作楚骚怜."
"夜夕更筹永,霜飞岁籥空.斗杓常记候,蟾晕豫知风.过雁惊流弋,衰萤恋故丛.可堪乡思发,梦绕兔园东."
"羽族何微眇,交交作好音.远闻真似语,寂听本无心.倦舌沈荒坞,嬉群聒翠林.鹪鹩王佐笔,从此异凡禽."
"对垒毰毸地,双惊灭玉尘.长鸣非后郭,利嘴欲专秦.鸱领聊延敌,鹰扬愿杀身.君恩定多少,引距即随人."
"溪上照奫沦,吾缨此濯尘.风清琴籁细,波浸沼毛春.处裔蛟何待,鸣雝鹭自驯.直钩聊适兴,底处饵文鳞."
"断续簷声歇,徘徊隙影赊.归云冲树破,残雨入楼斜.径绿都成草,丛薰尚隠花.便同江海思,春水照军牙."
"旭日东南霁,霜天病骨寒.心同阳藿展,志鄙夏畦难.东洛貂裘坏,西华葛被单.嵇慵聊自乐,爱景始三竿."
"济物功偏厚,朝宗势不迷.一航容宋苇,六斗异泾泥.润溢呼鱼辙,光分抱瓮畦.宁同南国咏,酌饮变夷齐."
"法集超初地,工毫构妙缘.星占世外聚,月写相中圆.指指谁标谕,心心自默传.惟应阿堵处,俱是到忘筌."
"萧寂东轩坐,徘徊月驭来.风休凉晕缺,旬破晚弦开.紫汉沈星树,仙茎逼露杯.谁怜故林鹊,终夕自惊猜."
"拜墓标唐令,褒亲漏汉恩.永怀凄欲寄,忠训蔼如存.宰树锦城陌,农畴颍曲村.异时裁叙传,容或记臯门."
"倏忽徂炎罢,惊秋自此辰.残蜩空爱露,孤扇欲辞人.嵩少千寻岭,沧浪万里津.如何一乘兴,烟策弄飚轮."
"关外山河阔,城边卉木腓.露浓蝉始罢,风急燕犹飞.不雨云中薄,澄沙水自微.善哉吾祖叹,能此送将归."
"自古悲秋物,多伤黯黯魂.鲈鱼轻客宦,纨扇感君恩.颍濑寒明野,嵩云侧露村.此中知止地,归去掩柴门."
"芳序虽云晚,华颠亦已新.蛩鸣偏傍耳,燕去不辞人.山隠栖岩路,朝婴佩玉身.故溪应更好,前夜梦垂纶."
"出处因年警,多惭与愿违.于陵终不仕,疏傅几时归.江柳寒阴瘦,畦菘晚叶肥.寄声溪上鸟,且莫背人飞."
"久雨收寒潦,层飔荡薄埃.鸣蛙鼓吹歇,高雁弟兄来.食肉嗟谋短,关弓任世猜.故园三径在,新菊几丛开."
"秋物自能晚,秋声何足悲.欢应随壮去,病已与衰期.斗远终难挹,天高不易欺.此心丘壑恋,匪石恐难移."
"晓雨才收润,高轩一爽神.雪峰将变夏,桃蠹渐辞春.霁隙微阳淡,阴墙积藓匀.空余稚圭宅,蛙响徧诸邻."
"风雨残秋罢,年芳遂悄然.黄花沉暮蝶,苍柳啸孤蝉.霁日高弥淡,曛霞冷不鲜.忽闻双鹤唳,心断故谿田."
"小雨春膏润,微波晚照空.壶光遥送电,梁影半倾虹.珍树疏烟合,坳塘暗溜通.羲皇谁可上,靖节有窗风."
"岁籥愁云暮,朋簪夕宴开.贤如颍川聚,兴是剡溪来.泻酒蟾波溜,雕章烛刻催.三英知绝拟,况复是平台."
"一水东流阔,诸峰右转深.蟾规欲破晕,天杵不盈寻.浦逗分风席,洲喧避缴禽.凭高机事息,并为汉川阴."
"宫漏签声急,天街雨脚微.晓寒凌禁树,春气裛朝衣.瑞雾轻犹湿,香尘重不飞.鸡人传钥出,华旭满彤闱."
"晚岁清淮路,淹留数问津.风平天合水,舟进树迎人.饥鹜贪鱼没,高鸿望渚遵.楚乡梅柳意,相慰似先春."
"地迥楼堪倚,天长日更劳.何须云渺渺,况自叶骚骚.脱兔横冈远,冥鸿避弋高.四愁休徧咏,俱是一霑袍."
"孤堞神坰畔,平原岁琯阴.惊麏时易薮,倦鸟即投林.日舍翻车恨,天旄伏枥心.蓬池八十首,半是为登临."
"危槛倚孤城,风襟俗虑醒.天高鸿类𩾐,云散日如萍.叠𪩘斜衔岫,回川曲抱汀.骚愁千古地,椒醑吊遗灵."
"彼美闺台彦,胡为江海行.真贪子舍养,不厌使轺轻.茂草姑苏苑,苍山越绝城.莫因羊酪味,终拟笑诸伧."
"新岁邮中问,残冬湖外书.欢同烹鲤日,情是断金余.泽节行台峻,天垣右席虚.不应周吏课,朝绂企归欤."
"洛表楼堪倚,燕陲望不穷.秋声南送雁,寒意北随风.歛暝关云黑,衔规苑日红.凋年霜霰恶,慎勿损荆丛."
"周界西穷陕,常山北尽边.关河相望日,容鬓各衰年.蓬乱将风野,禽稀欲雪天.治戎如有暇,莫惜赋归田."
"秋叶霜前绿,秋池雨后清.残蝉多默默,寒蝶强轻轻.丹果林梢熟,黄花草际明.心惭逃相客,世外掩柴荆."
"岁晏彤帷敞,天深紫宇宽.气和先合乐,仗密不知寒.斟酌中衢饮,伊亚别殿欢.先春皇意悦,花满从臣冠."
"宝翰挥文罢,瑶觞续宴初.帝韶重舞凤,玉藻更歌鱼.景驻三休阁,欢留六尺舆.赐金将厚意,并入史臣书."
"苫宇切郊寰,荆扉度岁关.宾綦秋藓合,童唱暮薪还.石上舂粱苦,墙东避世难.扊扅犹可爨,谁访陋居颜."
"勤勤念耦耕,不是钓虚名.皓魄圆犹缺,芳巵满故倾.佩韦防事急,分肉倚心平.此意将谁语,临深坐冶城."
"常闻疏少傅,知足遽辞官.祖道宾仪盛,挥金里宴欢.畏途非蠖屈,高志自鹏抟.行路贤哉叹,吾心良所安."
"昔日於陵子,遗荣自灌园.三分轻国爵,一世谢人諠.野笠锄春陇,横槔汲晓源.区区冒荣者,天壤亦何言."
"济世才无取,登朝运所遭.濡鹈真窃禄,汗马本非劳.汉重商贤隠,尧嗟颍客高.古今闲自况,何翅九牛毛."
"天淡云摧险,风清水始波.暗虫催纺纬,惊鹊报填河.宫扇纨规掩,仙盘露彩多.空余归客恨,芝术老岩阿."
"苍霤秋霖歇,高轩夕景迟.桐凋金井恨,兰老玉琴悲.巢燕寒初失,风蝉晚屡移.黄昏禽语闹,相唤宿何枝."
"春色乡枌老,波声客櫂催.林乌贪夕哺,都鹢怨风摧.处晦囊中颖,加餐案上杯.重来期岁晏,飞藻右邹枚."
"东国有嘉招,归心越绝遥.几程淮蚌月,一信海䲡潮.莲渚熏谈席,霞天认赋标.时平军版息,丽藻入云谣."
"尽昼山楹坐,居然外物身.野葵能向日,怖鸽解投人.万萼融朱蜡,平芜识绀茵.须知无事处,堪养不才臣."
"入暮凫钟警,乘凉鹄帐褰.雾来灯欲湿,萤过草疑燃.野气樽浮桂,幽香席藉荃.无因招傲吏,同宿一壶天."
"春色无情老,宵云有恨低.轻寒借鸿驶,早暝入乌啼.晦烛风生幔,漂花溜涨溪.滴阶兼被草,聊此况凄迷."
"芳岁行遒尽,高堂兴耿然.林号欲风野,云绽已霜天.乌彩疑留日,鸿声似恶弦.幽衿忽忘返,更为月娟娟."
"迎春才十日,应月已三蓂.池面开新素,山光复旧青.灰飞空玉琯,醅动涨金瓶.剩作寻芳具,当筵忌独醒."
"灼灼书林彦,胡为江海滨.希迁杜陵客,出守始平人.夕梦螭阶远,前驱隼旆新.离觞君莫愬,去去易沾巾."
"故秋尝假道,倏忽改芳年.三叠黄河上,千花白发边.冰消牛口渡,山绿虎牢天.东望无人会,荥阳太守贤."
"去国三年恨,还台九死余.凄凉曾釜粟,感咽晏楹书.鲋勺怀穷辙,鸡栖整故车.惟当亲益友,叙阔费涟如."
"衡荜负城开,春兼野色来.烟扶霁日柳,雪恼故年梅.波影鱼先动,林声鸟并催.欣欣群意悦,病骨独邅回."
"陂色入柴关,阳和远近还.平芜随蹇步,新水照衰颜.废堞鸟声乐,晴臯雉羽斑.一逢樵客语,无竢办连环."
"近出东郊道,时巾下泽车.田沟蛙拖紫,沙径鸟留书.木引藤丝远,墙蒸菌蔕虚.幽怀聊俯仰,无意事施蘧."
"沃野周原接,遥陂郑洧连.鬰葱中县气,南北富人阡.鸟骋因风野,虹生欲霁天.斜阳墟落外,䍧豕食春田."
"夕蔼收芳甸,春蒿徧宿荄.朝虹先雨出,寒雁后阳来.远木芊芊茂,幽花脉脉开.欣逢老农语,争席坐林隈."
"偶作中林适,聊观万化春.蜂巢喧似市,禽舌巧于人.陂溜鸣田尾,藤梢衣树身.乡农时晤语,野意合天真."
"昔作瀛洲赏,今逢汶水春.可怜无并色,来对始衰人.温树遥知汉,仙桃尚记秦.临樽如旧识,争忍判芳辰."
"闻说西斋水,潺湲逼画楹.虽添新窦响,不改故源清.花落波浮乱,杯迟屈曲行.无因陪夜宿,同赏瀑岩声."
"昔走成周道,春风尚落花.今驰河内传,秋日正临霞.山色依前绿,颠毛只是华.见迎多故吏,衰壮两惊嗟."
"百疾乘衰运,双肱怯痺摇.身知九折痛,肉讶半分销.掉市将谁羡,拘原莫我邀.惟堪楚林下,如槁学承蜩."
"辨道曾资智,嘶风忽绝音.故蹄休践雪,朽骨讵酬金.附尾谗蝇散,投鞍啮鼠侵.弃帷宜一报,尽力有前箴."
"病骨忧南土,孤怀念北迁.欣承紫泥诏,且向汶阳田.夜雪淮冰合,朝暾海气鲜.风波虽缭绕,自有故交怜."
"此地淮壖极,连樯北转初.风烟寒背楚,陂泽远通徐.葆发惊秋外,葵心恋阙余.不忧芳岁晚,松柏自扶疏."
"地僻诛茅后,堂幽搆厦余.谁知冶城望,更作傅岩居.净供香厨饭,真签蕊笈书.因公高世想,转忆旧田庐."
"断简孔堂坏,遗经汲冢虚.谩求芸辟蠹,先叹鲁成鱼.旧帛愁连盖,亡篇恨蜡车.吾家先训在,楹凿晏生庐."
"故欢清潩上,今醉浊河边.素领添新发,春风似去年.暖云邙北树,芳草巩阴田.感旧情何极,重看记室牋."
"久卧堪忧巷,惊闻不灭书.高风五柳外,深意八行余.努力邀加饭,相逢约下车.殷勤长跪读,双睫费涟如."
"何处幽林蜕,来依禁树鸣.风緌非冒宠,露腹祗知清.晓韵飘觚阙,残嘶逗彩甍.秋螳多怒臂,寂寞好全生."
"夕轩疏雨罢,物物为秋惊.病叶先风落,寒蝉趁候鸣.西飞愁燕急,左界恨河倾.借问三江客,鲈鱼底有情."
"岁事催人事,荣心伴客心.鸾骖收画扇,螳臂感瑶琴.夕露繁将滴,朝云薄亦阴.金貂寓直省,潘兴转难任."
"行年三十九,病脑剧中干.目界空花眩,脾仓宿滓寒.未灯欹夕枕,欲食进朝丸.惟有披书乐,依稀及士安."
"恩告偃衡荜,年华飞琯灰.右眠安佛胁,深息养仙胎.数犯稽违禁,谁怜游落材.使轺均病粟,更自冁然咍."
"旧疹感春阳,岑岑体正尪.双胧便貉睡,一息寄龟肠.味减轑羹釜,心疑照弩觞.药苗行可采,更验太清方."
"暮垒初休角,孤谯半掩门.鸿声骋寥泬,鸦意恋黄昏.远岫排头碧,春河彻底浑.关东三百里,依约是天阍."
"平昔词林伯,尝为右辅来.庾公偏爱月,薛县未倾台.镵石云根断,临波水腹开.良宵时弭盖,方信谢庄才."
"两作朱轓守,重登羽客宫.故墟墙舍坏,尘案酎杯空.款户殊无屦,乘衣尚有风.轩游曾驻跸,高意掩崆峒."
"远日春风外,韶光晚思前.短青平野树,斜碧半楼天.芝术参云岭,桑麻冒蕨田.诗成无所况,题作咏怀篇."
"城堞俯漳湍,关河远近看.晓山天外紫,秋日雾中寒.短鬓却成葆,孤心转似丹.萧家穷僻地,归去养衰残."
"象马王城地,禅扃此独开.漏声随叶换,风意绕幡来.驯鸽依斋树,飞花恋讲台.朝珂时一集,并为碧云才."
"兀坐临秋水,悠然到夕霏.莲丛经雨折,菰米待霜肥.有饵潜鳞出,无轩野鹤飞.驺呼且勿遽,更待月华归."
"素潦沙成岸,苍条柳映津.蝉休疑惜己,蜻去似猜人.绀幕随天远,琼钩伴月新.清风时一至,吹尽故缨尘."
"脱叶金霜罢,沧洲满目前.林风寒结籁,溪日晚留烟.独木横官彴,方苞入稻田.持麾更吏隠,殊觉主恩偏."
"雾气疑成雨,终风亟挫春.祗惊天洒砾,宁是暮吹尘.大旆亡空泽,奔车偾要津.高楼非可望,偏汗扇中人."
"梵圣遗灵骨,洪缘福故都.慈深云不断,法徧雨常俱.使节开真椁,天香奉供炉.拳拳依帝力,余润冀昭苏."
"自昔仁为里,于今福作田.清风残竹地,宝色故池天.绘象成真侣,家声入梵缘.一披龙藏集,无复叹亡篇."
"轩冕唐年客,溪林洛社坊.虽开居士室,未坏鲁恭堂.佛树高弥绿,天花落更香.惟余名不灭,来伴法灯长."
"东潬双津隘,浮梁古制存.滩移淤岸势,标谑涨波痕.逆浪船排首,周阿缆植根.祀劳如举典,元凯有英魂."
"旧学纷无几,幽怀断复寻.苍茫万机论,零落九州箴.枉嗜韦编读,犹依槁简吟.时无袁伯业,孤陋任年侵."
"老病何为者,陵晨缥帙开.终无经世略,似有著书才.史记金藏匮,春秋玉作杯.吾心聊自适,万事已焉哉."
"久玷畴咨地,新蒙策免恩.往非堪咋舌,来宠梦惊魂.病与疑弓释,身随散栎存.惟余太阳照,终不碍孤盆."
"何处西台乐,高眠万虑沈.杯盘春席罢,风雨画堂深.气胜龟调息,魂交蝶伴心.有人惊晓漏,颠倒整衣簪."
"误知三十载,顽鲁寄洪钧.物比青毡旧,年惊白发新.河冰斜界陕,关树曲遮秦.何日陪师席,孤怀跪自陈."
"里旅闻遗燎,连甍委夕煨.初无徙薪智,枉被及鱼灾.勺水宁堪救,三车谅未摧.天知君自足,聊复寄灵台."
"层霭冒遥城,风长雨足轻.暗云依电簇,微日记虹明.树洗连帷出,荷翻百琲倾.幸无漂麦虑,舒啸倚前楹."
"春溜簷声细,层波幕影斜.雷车陈后馆,云枕楚王家.桂凝霞杯蚁,莲空蜜炬花.莫漂枝上蝶,幽梦在天涯."
"急澍乘云度,凉烟落晚留.山颜红露日,田尾浊鸣沟.知倦翩翩鸟,来思湿湿牛.东菑聊骋望,偏识种瓜畴."
"急雨横塘晚,萧萧逼坐隅.斜津添竹泪,繁点溢荷珠.泥重聊休燕,波翻尚浴凫.风霆河外恶,桥卒弗传呼."
"春霰霁征涂,离人向蜀初.还抛博士𫈵,贪佐使君旟.藻思夸名阁,忠怀慕叱车.布刀多计吏,行矣数通书."
"故柳樊官圃,新禾上野场.晚烟林外紫,昏日水中光.菊晚香犹在,橙寒味不长.萧然成隠趣,况复近山阳."
"偶来寻晚景,便觉涤嚣烦.岸柳相搀绿,风荷各自翻.归云何处宿,惊鹜或时喧.不奈沧波阔,鸠山有故源."
"白雪赓歌苦,华颠答难频.寒惊穿履客,饿耻祭墦人.洴澼金终贱,胡卢琐未真.原生宁是病,结驷往相亲."
"吾彀飞名早,卿军补掾新.还家雁峰地,趋府鹤袍人.树色围荆垒,江声泻蜀津.无轻束矢讼,阴德及斯民."
"贫病两何缘,相将百虑煎.储空担石粟,书贷倍称钱.客讶甘螬李,偷惊昔故毡.因声谢才鬼,拟作送穷船."
"小小江山国,轻轻缟纻衣.波光清作面,天势碧成围.岸蝶随人舞,沙鸥掠坐飞.此心兼此境,安得不忘机."
"曲槛堪何倚,幽芳几独寻.颓云山露顶,孤月水呈心.翘鹭多依浅,惊鱼更就深.归怀无晤语,身世两浮沈."
"春溜来无限,新蒲绿未齐.苍烟山带北,红浪日平西.野鹜时孤往,林鹦忽并啼.一篇行一曲,依约似青溪."
"浦溆春初满,风烟晚不销.泛杯横截窦,通舫小开桥.莲叶抽萍面,藤梢落树腰.此中无骇浪,容易打双桡."
"修曲少城偏,临秋坐眇然.残阳鸦翅外,新月鸟行边.隠轸齐侵地,苍茫鲁狩田.登高何必赋,归意自悁悁."
"学道年嗟晚,知非骨已惊.世纷夸要路,天意罪浮名.汶上朱轓宠,淮南白发生.惟余方寸地,留贮岁寒情."
"序齿颠毛贵,传家子绶青.兰芳应作膳,椿老别添龄.逸豫鸿排陆,欢心鲤过庭.几时陪雅集,醉弁一俄星."
"群玉中天府,珍图绿错文.丛楹开禹穴,宝画烂尧云.万牒真行辨,千题甲乙分.圣心尊世烈,披玩不知勤."
"钥出驰宫路,更余送晓筹.露盘先得日,温树未知秋.烟幕昏朱里,风旗飏彩斿.鸣鞘历宣室,应为□神休."
"昔日蒸青地,今兹坐啸居.人瞻分虎出,庭记堕鳣余.萧墨斋犹宝,庄环室旧虚.嘉名传郡志,宁减武侯庐."
"君有诛茅地,重归一亩宫.身同岩桂老,心似草堂空.昔叹鱼随饵,今欢鹤出笼.吾庐嵩颍畔,亦欲狎樵翁."
"春序倏云晚,高台芳意多.花成风地缬,鸟作暝林歌.树气薰繁幄,池纹叠细波.夹城归骑散,烟絮徧铜驼."
"野水初盈沼,舒凫亦伴游.双膺时没藻,斜阵或迎舟.敢厌吞腥累,真忘续胫忧.杜家邻舍远,刷羽恣淹留."
"去国虽伤别,乘轺尚及春.荥风清翼盖,巩树绿迎人.后队金铙响,前驱隼旆新.衰怀无丽赋,何以诧西宾."
"玉骨临风怯,华钉恨带宽.冻醪催卯醉,小雪造春寒.锦瑟弦声润,山炉蕙炷干.良辰他日意,慎勿怨花残."
"我本无心士,终非济世才.虚舟人莫怒,疑虎石曾开.蚊负愁山重,葵倾喜日来.欲将嘲强解,真意转悠哉."
"谁覆为山篑,工侔架海形.神鞭阴助险,佛髻巧分青.栋老栖烟湿,禽翻避呪灵.会须依定观,一一访岩扃."
"节物名园晚,风烟亦媚秋.钿梢低露竹,珠罅老霜榴.坞籁晴先响,窗霞暝自收.山楹谁侍坐,正似傅岩幽."
"众籁日萧萧,闲园气寂寥.风萍难覆水,霜叶易辞条.噪鹊繁声合,寒蝉旧吹飘.试寻篱下菊,邻酒浊盈瓢."
"泽莽鬰萧条,凭高不自聊.水寒陂雁集,城废冢狐妖.野色空秋获,林声急暮樵.先畴东北路,乡思托回飚."
"洛郑东西接,河山表里雄.岭回千树出,天转两崖通.虎圈周原绿,敖仓汉粟红.今无杨仆耻,四海是关中."
"行李才逾郑,关门已及周.山支抱巩合,洛尾贯河流.驿骑迎朱毂,封人讶白头.往来何太数,惭恨见嵩丘."
"景淑能藏媚,情多不顿开.初疑香色老,终伴彩烟来.夕露濡仙缬,晴阳染醉腮.施朱应有意,并为楚人材."
"谁取霜禾种,来依郡圃栽.芒随虎掌熟,畦作佛袍开.自应蝉鸣候,应无蟹囓灾.公庖丰甑饭,知免拾颜煤."
"万汇竞摇落,临高伤旅魂.惊飚无定响,寒日有余昏.路转平台苑,天降覆盎门.惓惓心未已,曷月报君恩."
"几岁江南树,高秋洛涘园.碧姿先雨润,红意后霜繁.影叠光风动,梢迷夕照翻.一陪幽兴赏,容易到黄昏."
"曲浦江湖漾,文禽伊洛飞.爱寻芳蓼去,更伴晚霞归.露溽金翘润,菰香锦臆肥.主人真赏厚,慎勿去郊扉."
"老屋共栖迟,穷年吊影悲.宵床牛误鬭,昼壁鼠无仪.窗北那成隠,家东益自嗤.因声谢巢燕,京洛足华榱."
"洚水成灾后,霜原落木秋.浊河虽自复,寒潦不知收.路坏停轺馆,城摧却敌楼.民廛无黍稷,何术望神休."
"小隠非吾土,幽怀属暮春.人忧原宪病,鬼笑子龙贫.草合看迷路,篁抽欲过邻.俗嘲慵自解,鼷弩惜千钧."
"耳界千声外,炉薰一室中.妙心那有住,真意本无空.香饭凝盂白,天花蔽席红.闲观色身相,方信幻人工."
"早捧诸侯檄,新登九列丞.庇身聊制锦,受命更怀冰.浦药薰行櫂,江禾压翠塍.高楼如可望,西北一长凭."
"伊濑鸣秋麓,香楼隔雨溪.天形林罅出,山脊雾中迷.岸峻灵龛密,沙平野路低.只应观佛土,物物便堪齐."
"百虑静相寻,萧萧芳岁阴.感君辞剧日,休我冒荣心.历块疲东道,巢枝忆故林.霜毛秋更短,持底受华簪."
"朋好日寥落,征骖那忍闻.先成数日恶,更负十年薰.客棹秋泷水,官邮暮岭云.图南尚良食,少作吊湘文."
"气逐薰弦动,春随毕雨残.蠹桃欹废井,新李碍游冠.处晦垂辕骥,干时上坂丸.无人怜仲叔,平日忆猪肝."
"底处春来早,依依傍日华.年光随宝胜,阳律犯鸣笳.冰沼应潜坼,风枝已自斜.江南无驿骑,何计赏梅花."
"门有联瓜懿,人伤掺袂分.新篇稽奏牍,故社恋乡枌.桂魄离怀苦,兰苕夕膳薰.芳音毋自宝,西北足归云."
"高才尝负俗,公荐此开荣.却领淹中学,还为稷下卿.槐依乡市绿,风入舞坛清.稽古方知力,腾飞自有程."
"岁晏坐伊川,孤襟日惘然.无功堪载策,有路即妨贤.宠辱丹心寸,年光素发边.含毫虽踯躅,自欲赋归田."
"碌碌真邀宠,容容谢致君.短凫生愧胫,狂鹿老思群.急节惊流水,浮名伴薄云.归欤堪击壤,况复值唐勋."
"昔宠尘三事,今怀念一丘.稻粱争鹜饱,章服裹狙愁.心与蘧非化,年惊赵语偷.欲将知止意,归谢汉恩侯."
"颍曲多成濑,茨山亦有村.不知荣革履,便欲返衡门.邵圃瓜畴熟,陶庐菊径存.敢言轻宠禄,知退是酬恩."
"世有功名羡,人将躁静殊.冥鸿专避弋,鬭鹖喜捐躯.驾败谁矜巧,山移却信愚.白云无诮我,归意本区区."
"昔贲丘园聘,今嗟势利趋.何尝轻九九,自欲较铢铢.钩百劳筋败,朝三怒气粗.因声谢乡校,真赏愧非夫."
"关塞云西路,僧庐左右开.过岩逢石坐,寻水到源回.天籁吟松坞,云腴溢茗杯.宫城才十里,导骑莫相催."
"辅郡初辞节,孤舟始去官.桥头帆影急,枕底浪声寒.好爵云谁宠,危心且自安.赐车诚可爱,闲共子孙看."
"𫠆弁王门客,横经胄席师.频扬四巡颂,屡析六身疑.寂寞终嘲白,侏儒讵信饥.一朝嗟溘尽,福善亦予欺."
"好在碧檀栾,丛低度岁寒.何堪裁凤律,只好制鱼竿.拂水烟梢润,含风钿叶攒.芳阴聊奉庇,君试仰天看."
"驰誉光英域,糊名限选条.州临建业水,路出广陵潮.归思刀头苦,离心旆影摇.行闻有荐牍,南阙鬰岧峣."
"昔意青霞远,新恩黄绶荣.官同吴市隠,赋压楚乡平.天霁晨帆驶,潮回夜艑轻.千岩胜游近,且莫弃尘缨."
"千人尝得俊,再命尚沈僚.左右为容晚,东南作尉遥.乡心乌鹊树,春醉橐驼桥.今夕羁魂枕,前知为别销."
"吏最三年集,僚英一尉沈.清壶人映玉,勋券庙藏金.夕馆淮蟾度,春篙楚汰深.王孙情几许,芳草徧天浔."
"乡书曾擅秀,父任此为郎.却捧三铨檄,归称百岁觞.淮山瞻晓堠,皖浦转春樯.无累徒劳叹,廉车𥩟荐章."
"佛塔千名榜,铨台再调符.空登拔萃目,未免没阶趋.爨桂方辞洛,羹莼尚及吴.振淹知孔迩,华萼映鸿都."
"久旷三山直,空陪五日趋.文无饰羽巧,心有刻舟愚.陛戟愁饥死,关门骇宠呼.缺然偏自愧,乘马与双凫."
"几日霜根地,新年绿玉阴.春来虽换叶,寒去转虚心.乳节烟膏腻,空梢夕籁沈.何时殊实老,留遗九苞禽."
"何筯空图贵,潘园且荐羞.肥非糠籺饱,炙耻弹鸮求.余薤行堪种,芳葵莫预忧.伯阳真意在,鼠坏弃谁收."
"鼻浊哀吟倦,空怀浩叹盈.心同注钩怯,功比画墁轻.俗态惊狙怒,刚肠谢鹜争.淹回江外客,日夕望尧旍."
"昔叹桴乘海,今悲涧隠松.连城轻伪璧,画室畏真龙.静胜将生白,机亡耻合踪.谁谈龟手术,洴澼换吴封."
"昔日金门署,重来素发臣.故词多削藁,前诫尚铭绅.宝翰余龛锁,仙山晦壁尘.更怜温室树,颜色老于人."
"引籍淹闺序,监州得海壖.贪随涛鹭驿,倦趁火城天.织纻吴侬富,垂纶汉客贤.遥知怀我处,霜月暝楼边."
"谁谓贾生学,兼之文帝朝.死忧王坠马,生赋𫛳如鸮.被召宣温密,矜功绛灌骄.勤勤论五饵,史笔未相饶."
"泽国风波恨,孤帆日夕征.山连吴树绿,江入汉源清.鬓乱将成葆,心摇不后旌.销魂千里外,宁是忆莼羹."
"昔叹都门别,今闻陇坂还.风烟背秦塞,陵邑过周关.松老忘年契,朱衰玩日颜.须君述征赋,方验此涂艰."
"怀檄倦游都,劳劳舣客舻.秋渠沿莨荡,春坞见濡须.秫齐添宾酌,兰苕入养厨.明年献文地,南阙倚星榆."
"斗柄仙城晓,龙鳞下隰通.三竿眺羲驭,十里过商中.水藉天容碧,尘依驿辙红.喜闻何力语,应为乐秋丰."
"关外峥嵘岁,河边寂寞洲.寒云能不雨,高柳强先秋.野静狐狸出,沙长雁鹜留.登临虽信美,无赋可销忧."
"平昔元勋第,多年洛水头.荒池威凤去,高栋野鸱愁.木老争侵日,花寒各媚秋.犹欣宾馆在,临赏寄名流."
"祠馆宵灯罢,归骖晓辔轻.天规斜抱苑,斗柄曲临城.路记仙舆辙,林空宝雉声.上元新甲子,休气接平明."
"闰去秋归早,开轩洒病襟.晓风凌羽扇,商气袭瑶琴.竹雨无情碧,荷烟底事深.萧萧差可赏,只是恨年深."
"累榭孤城侧,空陂八月凉.高云收雨意,淡日作秋光.叶落风蝉坞,巢空社燕梁.变衰从此始,何术奈群芳."
"几曲西园路,幽深隠岁华.偶乘安道兴,直过辟疆家.畦脉争分溜,丛名各记花.身闲飞盖远,容易到曛霞."
"凤谷掩西岭,鹫宫联四陬.山晴岩独雾,林暑涧常秋.风御疏清磬,云柯抱晚楼.琼芝徧诸崦,岁暮傥来游."
"黄绶荣新牒,华颠惜美材.越心枝上远,羌思笛中来.烽烬和星落,刀环伴月开.寄言栖棘地,鸾翮少徘徊."
"早服英雄彀,胡为州县劳.荆璆不自鬻,郢雪向谁高.月鼓千声叠,霜风万窍号.行行星聚国,芳尺慰同袍."
"吴邑神仙系,梁台英俊游.官从鸾棘试,材俟蚁封求.堂桂叨联籍,陔兰庆奉羞.行行离恨苦,淮月一弦秋."
"我怼流年晚,年将我志违.终风来北怒,寒日趁西归.野兽求群骋,离鸿望影飞.君恩殊未报,愁忆故山薇."
"地阔山川崄,风高万卉干.山烟晨作暝,河气晚催寒.革眼移前带,梁金晦旧冠.胡然坐衰靡,无客饷千丸."
"隠轸分河壤,峥嵘念岁华.关云沈巩树,楼月啸羌笳.要路谁云骋,浮生会有涯.高哉羡门子,横海挹朝霞."
"岁籥行周矣,官斋坐悄然.修篁全露节,衰柳不停烟.霜苦云收阵,天斜月控弦.寸心如斗柄,常在帝车前."
"曲岸群芳歇,高台倦目留.晋山青不断,河潦浊难收.世路功名急,天衢岁月遒.吾生犹可养,嵩麓是耕畴."
"戍苦河兼重,星回岁聿悲.颓云埋雪树,暗水入冰池.山叠看疑近,楼高倚更危.吞腥何日了,归去茹华芝."
"大室东南望,分明鸾鹤飞.何尝无路往,自是有心违.隠谷松声淡,仙区药甲肥.行年六十一,非外更知非."
"芳序虽摇落,吾生任屈伸.日催轻璧士,天赦戴盆人.宵雁多号月,冰鱼暗待春.自怜麋鹿性,晚节顿缨频."
"昔日山林愿,今兹轩冕游.祗惊年苒苒,安议政优优.小雪烟横野,残笳月背楼.河边杨树老,不是桂淹留."
"渥赭随颜罢,飞霜入鬓新.夜壶寒展刻,冬晷急驰轮.名美诚堪徇,身闲我独亲.聊持一樽酒,不为画蛇人."
"息偃君恩厚,峥嵘岁律迁.若惊曾为宠,见嫉不因贤.白日孤盆外,苍蝇尺璧前.东隅虽已失,忠意尚惓惓."
"荣路冥烦客,单车寂寞州.野氛连市涨,寒水夹城流.塞上真亡马,江边独信鸥.不知芳岁晚,霜雪上人头."
"积水千陂会,孤城一角存.鸟乌喧昼霁,蛇虺喜冬温.地夐荒民屋,天高思国门.楚优歌舞拙,何处强持樽."
"河洛周郊会,风烟晋部邻.人传种花县,地记跃鱼津.梨枣知秋晚,桑麻验俗淳.惟忧三载课,无术效臣恂."
"积晦云初罢,余光火尚流.疏桐凋晚日,孤扇避高秋.令尹何妨仕,将军不必侯.此心机息转,只好弄群鸥."
"郊圃连官圃,秋阴半岁阴.乱流横掠野,残日倒穿林.雪拥承簪发,丹藏恋阙心.思归谁作引,从古怨瑶琴."
"晓汲过春畦,高梧待凤欹.瓮思闲凿隧,瓶险畏居湄.照影香钗坠,蠲烦素绠垂.寂寥无醉辖,瓢饮共栖迟."
"晓出西郊道,回瞻北阙天.城头云敛盖,关外月低弦.委佩辞朝绂,鸣笳逐使旃.老臣三去国,凭轼泪潺湲."
"异草来何许,低昂曲沼滨.不胜丛上意,翻作叶中春.逗蕊清香远,衔跗绛彩匀.芳心如有属,宜在赋诗人."
"淮海岁方新,层阴便浃辰.山山能作雨,物物解呈春.野鸟千声异,江芜一色匀.农区田溜满,偏慰守藩臣."
"初启冬冥琯,知祠亳忌坛.云璈赓夜曲,琼蕊供朝餐.真御扶飚远,僊威抱斗寒.劳君怀晤语,此夕宿坡銮."
"节晦春芜歇,天高暮雨空.轻雷遥应电,斜日倒成虹.阴绿苔浮水,幽光蕙转风.何须俗士驾,三径有蒿蓬."
"暝色蔽孤斋,空轩向夕开.花低应露下,月暗觉云来.烛牖轻蛾聚,风枝倦鸟猜.无言聊隠几,万境一灵台."
"明心本霄汉,此路极喧埃.何意鸣臯罢,翻同舞市来.波鱼忧辙涸,海鸟避风灾.寄语昂昂质,非君羽独摧."
"歌召非周陕,褎黄谢汉台.名将恩共忝,衰与疾俱来.素发惭犀导,朱颜藉玉杯.勋劳真索莫,出处尚徘徊.且脱平津粟,谁忧长孺灰.淮阳安敢薄,卧治恐非才."
"退食仍移疾,消烦尚偃床.玉姿经毁润,松色贯寒芳.潄液仙池满,观心慧炬光.清魂同鹤警,妙数喜龟长.且答毗城问,休回楚客肠.定知灵气复,新句有风霜."
"隋室重氛极,唐家景命新.地归裂残壤,天洗战余尘.遂纳诸戎贡,争陪二月巡.瀛洲登俊老,烟阁尽名臣.轻重非关鼎,兴亡要在人.旧都纷秀麦,前事徧书筠.哲后疑图暇,西厢访古频.终篇见成败,摘句屡咨询.青史嘉遗直,元龟遗圣辰.愿将稽古意,万一助尧仁."
"长安久羁宦,门巷绝卿舆.朝绶徒云忝,宾綦日已疏.何为趋玉趾,乃肯眷蓬庐.九棘历华选,四环承庆余.频叨范叔赠,时取长卿书.清晤辄穷景,高谈宁爨苏.夫何苦吏役,忽尔怆离居.交臂愿从子,盍簪嗟弃予.梁郊春草后,巩树夏云初.安石访吟社,少游乘泽车.一官方效智,万里乍纡途.雅节鄙时尚,高才凌太虚.奏篇希乙览,刷羽迟南图.行矣姑自爱,汉家方向儒."
"素籥中分夜,祥蓂对满辰.千门迎皓彩,一气洗空轮.净失金釭影,寒生露掌津.仙京全是玉,佛界即成银.宫瓦收苍雾,天渊减翠沦.网珠聊借媚,纨扇枉迷真.爽籁通𫛛鹊,斜光淡结邻.孤怀无晤赏,长啸待清晨."
"始寓南台直,偏惊素籥霜.悲秋真骑省,出沐愧山郎.自许鸥机息,谁矜鹤胫长.尘缁洛客袂,枌老汉人乡.篝烛沈幽幔,繙经袭隠囊.杯醪冰余渌,砚滴泻寒光.岁晚凋兰佩,风干裂芰裳.星乌绕枝倦,瑶草蔽庭荒.道为虚心胜,情缘感物伤.劳歌少凄恻,夷路即腾骧."
"试问山林客,胡然廊庙中.借筹终不效,数马亦何功.䆗窱荀池北,回环汉垒东.缯云高幕润,瑶草半庭空.乍失苍门燕,初闻上苑鸿.凉催珍簟卷,气袭碧帘通.虬箭天边漏,乌竿物外风.心倾徒类藿,发短更惊蓬.自谂非真相,其谁恨秃翁.婆娑君勿诮,并为主恩隆."
"梵劫扶皇历,高才会圣门.五天真释种,三国旧王孙.译诂生知慧,卿联万户恩.斋熏光汉邸,结集盛秦园.交照无殊俗,多闻属上根.学徒纷雾委,经录灿星繁.妙义观心德,华音置使翻.祝场千偈出,空境一灯存.列圣文垂象,旁行笔记源.院碑鳌抃岛,御榜鹫巢轩.地倚区中胜,人缘物外尊.十年参净职,于此愧忘言."
"纲辖尊华省,旌麾镇旧秦.州荣朱毂守,公待黑头人.从橐荷中密,仁风扉外春.才包扬马思,政续赵张神.鼎餁终调鹄,天文尚翦鹑.山光函谷晓,柳色渭桥新.勒队良家子,邀欢代舍宾.声华今绝拟,事业古难伦.顾我非贤宰,惟朝念老臣.官衔温室殿,城垒富平津.有秩皆逾分,无功可活民.餐霞聊却疾,面壁更求真.野屐茨峰路,渔竿颍水滨.拳拳知止诫,行及谢交亲."
"经艺尊诗学,书林眷讲臣.礼将恩并渥,道与日俱新.圣问临篇裕,王风即席淳.妙谈开宝帙,高宴宠华绅.朝笏仪庭鹭,宗藩瑞世麟.天浆聊挹斗,帝曲豫回春.惠洽需占象,欢留景驻轮.诸儒稽古力,千载颂逢辰."
"久免台阶重,频迁郡守优.朱轮真冒宠,白发自惊秋.事往情多感,年衰气失遒.徘徊河里望,凋落汉庭游.俚曲聊成唱,真筌不暇搜.空思益者友,安议赋家流.心町都遗迹,辞林幸见庥.丰谣连井甸,华札满轻邮.已许琼为报,何妨漆更投.济川毋谑我,归梦在渔舟."
"火树欝岧峣,山车切绛霄.层楼移旦阙,复道借星桥.花散非因雨,霞多不为朝.声来知佩近,香去惜车遥.遇扇还闻曲,逢台即听箫.更筹且莫尽,彩月正飘飖."
"干历端辰启,王庭庆礼昭.虞篇五端辑,汉句九宾朝.物象开苍陆,声明薄绛霄.寒依朱燎尽,春入彩旗遥.舞翟凌干密,蟠螭压陛骄.晨光生剑珮,和气引咸韶.宝极瞻垂衮,星阶集珥貂.班时先正夏,拜祝故尊尧.山献称觞寿,雷传浃宇谣.燕需云布象,恩沥斗回杓.任土虔方骋,居乡列瑞条.须知容典盛,画一頼曹萧."
"帝运姚华协,天元汉历长.三正来复旦,万寿此称觞.洛宅均中景,涂山采旧章.礼文穷竹素,欢意动梯航.稷野茅联位,轩筠縠向阳.中天倚华阙,大火敞明堂.交铩髬髵队,填街隠辚装.九关凝协气,复道𥩟清光.子事蒸蒸极,宸仪穆穆扬.母慈尊莫二,君拜祉无疆.饰喜仙园奏,薰空佛土香.含饴先侑宴,袭衮始宾王.䆗窱宫门狄,谁何陛楯郎.长绅纷拱著,珍珮蔼森璋.树次天开帟,储恩斗具浆.风乌迎细转,霞燎俨相望.辨御辰承盖,呼鞭辇出房.云咸薄金石,星日上旗常.逸缀朱干动,多仪的马骧.麟题公有姓,鹭羽客分行.上宰陈瑶爵,黎贤抃绣裳.祈龄后天老,介福委山穰.翼翼心同竭,渠渠泽载霶.诗弦满坑谷,庖味益圆方.盛掩钧台旧,仪高鲁观祥.深仁跂喙逮,嘉唱股肱良.茨夏随天步,鱼龙屏戏场.晏温澄象纬,渗漉暨要荒.瑞典精销祲,涂歌圣择狂.樵苏无发哂,崖略蹈皇纲."
"初免鸿枢任,无庸白发身.衰年虽去国,荣路尚妨人.官借荀池旧,恩加汉节新.鸣铙先绣幰,彀骑挟朱轮.梁雪初收腊,荥波渐溢春.且持宽大诏,行及劝耕民."
"盛节严周配,宏模轶汉仪.还因大庭敞,就展合宫祠.揆序乘霜籥,涓辰袭宝龟.重檐开䆗窱,缀牖列参差.苍邸尊圆覆,嘉牲接厚祇.五精均帝飨,三圣侑灵嬉.备物先昭德,长言各奏诗.美光浮羽戚,休气冒尊彝.虚次天弥健,还衡斗辄随.礼成无坠典,神醉答繁厘.解作初占雨,恩浓遂浃肌.欢心偕岳抃,赦驿与星驰.载瑞催麟笔,包锋促虎皮.具臣何以报,拜首百工熙."
"冠盖山川旧,星灰五载余.辞荣唐院使,麾守旧尚书.弓影临觞悟,舟心触物虚.尘埃题宇壁,污潦泛杯渠.世事多荣悴,天均任惨舒.交情非苟合,笔力自雄摅.蒲坂军旄重,河桥驿辙疏.归耕年渐逼,乡思满柴车."
"林下一逢迎,幽人此养生.歌嬉入尧壤,种树漏秦坑.岁晏农囷实,宾欢野馔盈.松黄浮晚酒,薇叶芼晨羹.霜树榴房绽,阳畦药甲荣.归轩且莫驾,孤月在山楹."
"积德皇阶厚,诒孙宝训长.祺宫前祝祉,猗殿此开祥.即夕铜吹律,先时日抱光.由来七鬯主,更重室家王.瑞荚随辰满,仙兰备浴芳.已知周卜永,方验宋宗彊.京甸欢余霈,宸帷溢庆觞.史臣虽弱翰,行及纪元良."
"泱漭朝云簇,凄迷暮澍繁.光生断冰水,色暗夕阳原.牧㹀随归笠,栖鸡占凿垣.云辎寒未发,鸿弋暝逾喧.庭狭坳堂隘,簷高绠溜翻.泥涂采薪径,烟火纬萧门.桂偃幽岩盖,兰滋旧畹根.抚柯兼撷秀,并是忆王孙."
"霜月兼寒雨,高斋伴寂寥.已能阴漠漠,更自韵萧萧.宫迥天低阙,津长雾失桥.芦灰迷桂晕,梁屋掩霞朝.烟重兰摧叶,风凄柳劲条.远沉缑鹤唳,轻送洛鸿飘.瓮圃应余汲,芝岩定长苗.有人思旧隠,归驾不须招."
"协气流群卉,华芝茂禁庭.蟺蜎蔽珍搆,囷蠢合祥经.霞彩滋琼理,云葩矗盖形.周仁惭道苇,尧德让阶蓂.被曲宸章烂,传芳信策青.从臣叨寓目,欢意浃三灵."
"曩圣勤周日,虚怀轸睿思.方图天辑命,讵恤食逾时.坐诫繁机壅,居忘侧景疲.眷贤资德饱,询善慰调饥.事帝心还小,康功服更卑.巍巍七百祚,归报谅由斯."
"遥羡西溪境,鸣笳从赏频.蒲莲应得地,鱼鸟更留人.树密藏川雨,隄长截路尘.清移严濑月,欢陋习家春.按曲吴歈伎,酬篇禊帖宾.太平三辅乐,须信属才臣."
"灵囿先春启,联跗应候开.根随一元毓,瑞协两宫来.吐艳迎丹旭,扬芬散薄埃.歛烟交钿合,侧露并霞杯.耀彩珠翻树,薰空蕙借煤.化工殚巧意,不为翦刀催."
"总辔出西坰,寥寥旭宇明.丛冈森地秀,飞塔恍神行.惠味霑仙露,疲心识化城.远香来不断,空梵过犹清.坐惜忘机晚,居惭𫄬组荣.抚怀今古恨,高世友僚情.顾慕群芳歇,徘徊极野平.低云参驻盖,寒木隠前旌.风转松添韵,霜余菊挫英.碧垂天势匝,红上日华轻.垒废麏䴥乐,池荒雁鹜鸣.宫垣除濞国,台址畏轩兵.胜践欣同适,沈忧悔自婴.理融无物我,神照罢将迎.绚藻春供丽,投珍佩合声.莫嗤三叹拙,聊谢两心倾."
"黼座披天幄,朝簪集玉除.人来重塞表,年是上皇初.万岫移神岛,千门敞徼庐.春云低借幕,瑶斗近临车.露渥仙杯溢,风和法曲徐.剑丸争献巧,橦索竞凌虚.老柘优词丽,交竿舞态舒.盘丰行炙数,冠重赐花余.瑞境仪韶凤,欢心在镐鱼.太平同乐意,应有史臣书."
"腊破寒犹在,春融气已回.千祥随宝胜,万寿入天杯.燕骏戎输賮,虞韶律应灰.楼前风著柳,殿里雪装梅.妙戏鱼龙出,欢心凫藻催.欲知邦好永,奕世会钧台."
"旷荡三河阔,东西二室连.埋云峰树短,抱日岭霞鲜.黛压周南野,岚薰巩右天.峥嵘元气外,磅礴太虚前.斜麓横包壑,倾崖碧逗烟.巢荒尧客隠,笙断洛储仙.夙尚临风结,幽怀傃里县.功名青史后,才器散樗边.整顿登山屐,签题炼药篇.采芝应有路,种玉得无田.喻指存真契,如灰息世缘.寄声鸾鹤侣,千载共来旋."
"诏跸承冬令,郊畿辟狩场.钩陈来作卫,袀服正腾装.表野千旌合,舒围万骑张.清尘风效职,捧辔日呈祥.宝畤遥惊翟,天弧即射狼.林空平陆险,云断见鹰扬.猛圈聊夸汉,恩罗遂祝汤.数功浮白饮,均惠割鲜尝.别苑黄山外,仙城北斗傍.辅臣忠力盛,余思满雕章."
"昔人三十二,已赋二毛悲.况乃逾强仕,何能怨始衰.星星簪外出,冉冉鉴中垂.颜负前丹渥,心惊故石移.袁公忧汉室,蜀客问湘累.此际重搔首,孤怀君讵知."
"噫气含朝籁,离星动夕躔.威灵随汉筑,煦妪上虞弦.清拂兰台客,徐飘郑圃仙.来应凭虎啸,去不待蛇怜.塞外凄天马,林端饱露蝉.入松和韵古,转蕙逐光妍.黄落汾睢地,悲歌易水天.如何箕颍上,独取一飘捐."
"夕雾休残雨,霏霞侧半轮.溪河虽早夏,陇麦尚余春.灰月收全晕,泥龙落故鳞.高花树端湿,芳筿箨梢新.雷去壶犹电,风来扇未尘.横琴聊坐啸,何必垫游巾."
"河洛成冰候,关山欲雪天.寒灯随远梦,残历卷流年.杯共芳醪冻,簪依短发偏.毫厘九牛畔,头角两蜗前.冶外金休跃,山阿溜或穿.飘人谁怨瓦,使鬼尚须钱.招隠芝岩路,盟真玉笈篇.何当坐清颍,闲洗世中缘."
"闻有沧洲尚,时时清洛滨.烟波能弄檝,沙鸟不惊人.佛髻寒排岫,星桥晚跨津.湍鸣知乱石,漪碎觉跳鳞.玉匕停余剂,华缨濯故尘.今无李元礼,仙袂许谁亲."
"旧节虽龙忌,中都富物华.有行官户柳,无数苑墙花.饮市喧银管,优场隘幰车.街尘盘马燥,树日鬭鸡斜.蹋鞠将军第,吹箫贵主家.金丸随落宿,丝障乱朝霞.水暖船争旆,风长鼓应笳.池边人酩酊,殿里客伊亚.画卵宾盘盛,香糜赐品嘉.只应王泽厚,行乐徧天涯."
"解选幽栖地,园居压野开.清风无近至,双派即同来.度彴幽人屐,临渠醉客杯.倒根柽拥岸,初箨笋穿苔.溪石行堪钓,沙鸥已罢猜.宵游应更好,长负月徘徊."
"节物过芳苞,幽奇胜近郊.先秋蝉弃甲,背岁鹊营巢.池小萍周岸,筠低露泣梢.摽梅资宴豆,赐臛佐晨庖.夕坞禽声乱,芳蹊屐齿交.茂丛罗宅菊,长柄庾园匏.尸窃虞官谤,嘉肥愧遯爻.披襟时一至,未塞学心茅."
"使节驰群望,神休答帝祈.同云先北合,余霰遂西飞.近野银开界,遥山玉吐辉.梅飘知腊破,絮舞误春归.谢市人惊面,曹风客比衣.稍添波面白,并作土膏肥.苑阔沈苍雾,川明失素矶.猎场漫兽迹,农亩罢民欷.兴觉龙沙接,寒将裸壤违.光迷梁日晓,润息瓮畦机.仙氅谁连袂,幽兰更抚徽.恐应缘丽唱,欢意彻天扉."
"上衮躬祠节,鸣驺出禁城.傅霖前洒润,尧壤徧深耕.野色华兼实,欢谣断复赓.民依大钧播,政绝侈心萌.秋敛蠲徭版,乡酺𥩟醉罂.露黄开径菊,霜紫落园荆.蹲芋连区熟,饴荼蔽隰荣.日围衔汉苑,天极抱秦京.圣旦千龄会,时功万宝成.福厘前席问,元首载歌明.亮采神龟合,摛文瑞鹊惊.徒惭下里曲,仰颂泰阶平."
"秘苑群芳歇,仙橙瑞实黄.根非淮枳变,味冠禹苞尝.宫掌遥分露,卿云别护霜.金垂枝杪重,星隠叶中光.土效无偏色,天吹不断香.临观回羽葆,交荐伫瑶觞.给客谁矜蜀,论都谩记穰.尧仁均异赐,休气满簪裳."
"武节遵时训,神镳御素秋.天风扫阊阖,星气射旄头.士肃先庚令,民欢载路讴.雷车翻蔺石,蝱矢裂熊侯.旍首疏千队,金声勒万驺.较能观树槊,超力赏亭楼.爽气生威武,皇欢入宴羞.垂绅参注靺,凯乐间鸣球.云梦谁夸猎,岐阳枉议搜.欲知神武世,七德共凝猷."
"颢印传侯刻,圯编翊帝图.还生王国佐,来焕泰阶符.瑞绂双婴觡,祥蓬四射弧.从龙参震邸,附凤入星枢.嗣正调元席,宏开造物炉.仪刑瞻魏采,励翼矢臯谟.穆穆资同体,拳拳避硕肤.诚虽贯霜雪,诫甚勒盘孟.师石冈为寿,仙春道有腴.欲知难老意,八柱与天俱."
"帝业资寅亮,鸿钧翊太宁.天开钓璜胄,家袭降崧灵.复九萌阳管,生三瑞砌蓂.毓贤兹表日,卫世遂传经.览德重光旦,参机茂宰庭.群生倚舟檝,万化入丹青.坐纳藏山史,追论象服刑.前筹罄中悃,吉栋石基扃.国𥩟汾阳考,人祈卫武龄.孤心知所向,帝座六符星."
"旧学开宏构,斯文耸奥区.由来汉丞相,善教鲁诸儒.自昔升堂训,于今避席趋.照函经满帙,绘壁礼成图.集讲占庭鳣,怀贤咏谷驹.道存终拾芥,声滥或逃竽.一篑宜无止,连城莫自沽.育材真孟乐,希圣乃颜徒.寸晷堪轻璧,繁英慎夺朱.雾蒸还作市,风至即名雩.晓圃林如泮,春郊水是洙.从兹弦诵地,不复叹榛芜."
"睿览凝星璧,才儒集露门.披经穷鲁记,摘句辩尧言.曩例褒成衮,先猷化启源.香云收宝袠,甘醑滟慈樽.饰喜韶音纵,均和玉色温.史臣叨伟观,炙行愿殚论."
"帝阙开金狄,仙舆下玉京.建春天上斗,不夜海边城.佛火依山出,星榆夹道明.清尘随汉跸,紫气护轩营.皓月楼前近,鲜风仗里经.烟云供瑞色,箫鼓献欢声.梵宇千花落,祠光众雉惊.宸仪收宝扇,台座冠朝缨.客守宫门燎,鸡传徼署更.皇杯频瞩劝,应为泰阶平."
"令月开真馆,宸游薄太霄.躬行原庙礼,更作蕊宫朝.宝扇森排羽,仙轮恍御飚.霞觞浮桂液,琼馔荐芝苗.日霁楼先晓,天深树不凋.繁禧将浩劫,世世会杨寥."
"溽暑南方候,贞光大火天.流金空畏日,堕水忽惊鸢.掌露凉难挹,心瓜疾未蠲.𫛳妖卑湿地,魃虐蕴隆年.虚谷全收籁,焦原欲出烟.洪炉方扇物,何处预陶甄."
"秘苑仪星地,群英得隽年.飞緌鲸浦右,供帐斗城偏.表道槐阴直,凌氛柞影圆.丛楹开玉宇,华组会琼筵.湛湛融君渥,渠渠奖士贤.银珰尊右席,绿帻佐双笾.饰喜优坊伎,均恩醵礼钱.沼浮渑酒渌,坻聚舜庖膻.场迥歌声合,风回舞节妍.柳疑添绀幄,鹦解啄鸣弦.臣藿心倾日,需云象在天.绨囊赍睿什,钿轴照儒篇.宝思垂霓烂,欢声抃岳传.珍台纷蹇产,翠气浩宛延.池讶阳乌浴,桥疑汉鹊填.千夫拔河索,三令夺标船.帐殿沧波匝,钩梯复道连.瑶甍轩凤羽,云岛压鼇颠.牺觡驯灵囿,天麰蔽大田.江头拔兰紫,林下摘樱鲜.玉藻初盈沼,神芝欲冒廛.阳沟连禹洫,阴石骇秦鞭.冰静恩鱼出,园空瑞鹄旋.缭垣包井落,别渚上风烟.金埒争镳地,珠翳射雉阡.去辎雷远陌,归袂藻平川.乍集储胥外,还经馺娑前.子云嗟寂寞,无思状甘泉."
"薰序更朱籥,宵弦落翠蓂.人同散骑直,天与大夫醒.鞅掌曹留事,羁孤坐刻铭.整冠谁辨谤,隠几独忘形.夜色先归树,凉飚欲破棂.锁扉来叠鼓,卷幔入疏星.綷羽依枝倦,飞花坠席馨.忧沈双蝶梦,病学一熊经.道有支离粟,心无屈曲屏.汰沙如未及,拟杀著书青."
"繁雾乘阴结,寒英匝宇飘.风催洛妃舞,春伴郢人谣.逗浦添珠媚,萦丛掩柳娇.楼空先月白,野阔助天遥.稍傍鱼冰合,还依雉陇销.一樽无与晤,幽思满兰苕."
"曲密丛楹地,檀栾瑞植场.灵姿纷并秀,圆节俨相当.联景知宗茂,同根识干彊.翠浮睢苑日,寒待帝园霜.合响天供籁,分枝玉荐苍.即看蕃宝实,仪凤就徊翔."
"久贰甘泉计,新陪丹府游.天深巢鶠阁,地重凿龙州.驱弩军装盛,依莲客藻遒.别魂惊黯黯,循政伫优优.旧畤连睢远,长汾抱晋流.劭农知俗美,虞畔记耕畴."
"昼访殊无补,晨趋敢惮劳.官班唐内使,文牍汉诸曹.公吏何尝案,边兵久罢鏖.驿沈书插羽,朝绝法吹毛.殿树秋阴薄,仙盘旭景高.君恩如许重,聊此戴山鼇."
"先烈光朝右,英才出庆余.公卿太丘世,父子马谈书.首牍标宸藻,联篇叙禁庐.摛华毛得凤,刊画鲁无鱼.当备芸签目,俄光瓮牖居.汉家求异说,高致掩虞初."
"宝刹翔鸳地,灵祠刻鹿门.天风奏林籁,海日破岩昏.转眩三休阁,庄严两足尊.峰回徒觉秀,瀑远不知源.花拂谈经席,莲沈记漏盆.道场欣象伏,心境息猿奔.逗理机如电,观空性复根.三车俱有路,何处驻归辕."
"右辅朱轓守,南宫革履臣.孤萤难助日,病木独依春.暗懦疑蛇客,愚忠数马人.谁知温省树,自诫鲁堂绅.监令车中席,江山扇外尘.何当能浼我,初不彊均茵.事往方成悔,猜除且莹神.由来矜百炼,从此惜千钧.素发惭华冕,虚舟谢要津.洗心良有谓,佞佛不无因.案上仙书{冫弓},斋中梵㲲巾.更须穷僻地,香火报昌辰."
"阳燎修鸿报,斋居祓至诚.还登八觚畤,亲用一元牲.瑞月随黄屋,鲜云抱紫营.天香浮玉帛,霄籁避咸英.陟配文交举,来同福备成.均休敷恺泽,冠朔让尊名.喜动吹莩气,欢流浃宇声.空参尧壤末,试颂泰阶平."
"帝揆三微历,郊严七里坛.对修清庙飨,来接上神欢.阊阖开金狄,钩陈扈玉銮.轩游葩盖密,汉兆紫营宽.电策千驺跃,云柯万戟攒.清尘风命伯,占表日名官.瑞羽丛斋邸,仙琼饮露盘.启毛牲辨栗,啐爵醑浮兰.合乐迎天籁,高烟破夕寒.六飞回左御,双阙敞南端.雍鹭翔宾绂,星鸡集赦竿.即时恩作解,先此化胜残.善颂康衢溢,鸿名宝牒刊.贡图包禹计,王业咏豳难.户有更钱复,朝无赏印刓.史臣叨从祀,宣美愧濡翰."
"秋水清能浅,秋声断复寻.衰荷欹似扇,新菊碎于金.匏熟犹垂格,藤干倒附林.日光寒转淡,山色远弥深.索索群芳歇,幽幽妙虑沉.薄言谢病晚,怅望丘中琴."
"宝鉴鸾沉影,仙𫐌凤翼辀.腰轻时待舞,眉细不藏愁.洛馆迷罗袜,秦桑露桂钩.电微开笑靥,珠滑入歌喉.百子宫池暮,千丝越网稠.生香徒辟恶,纤草未蠲忧.烛短鸳鸯被,更阑翡翠帱.月寒喧药杵,海阔漾霞舟.公子常逢燕,星姬镇问牛.雕胡容一荐,沟水自分流."
"久觉宦情薄,何堪星岁徂.冰鱼寒不动,沙鹤晚相呼.日短挥戈舍,天闲造物炉.河澄诸浦涸,山秃万林枯.感为中来远,心因不倚孤.虚名三品禄,懦政五州符.稷契熙妫祚,萧张翼汉图.曩贤真命世,今忝剧非夫.狐偃腥臊肉,随何腐烂儒.是非均一马,多少任双凫.念老归欤叹,铭恩蕞尔躯.风声犹栗烈,酒意近屠苏.薛县能琴客,桓家善笛奴.歌吟聊自适,何必矢嘉谟."
"厘席思贤久,公车下诏新.金酬燕市骨,蒲裹汉家轮.署行乡论秀,观光国有宾.台招能赋客,关识卖符人.三府催偕计,诸儒待聘珍.掞天持笔距,连袂照袍银.丹穴皆来凤,灵渊群跃鳞.请行多下客,答策有平津.荣路争高足,孤生最滥巾.一鸣方及旦,六律肯遗春.类鹄犹烦刻,成龙不惧真.纵无清夜诵,犹继壤歌民."
"世有生贤运,人归得性场.朝端慕安石,民里祝庚桑.蛇影逢真悟,龟灵取数长.仙畦种芝圃,佛室雨花床.寄傲多行乐,观心或坐忘.柳溪能作瞑,竹坞别供凉.慧露霑僧饭,幽霞照客觞.臯夔真有自,箕颍更相望.留务尊台简,私游费橐装.侧聆图任切,安得久彷徉."
"孝飨邦仪重,亲祠祏室开.推尊二祧合,献力九宾来.宝蔡前涓日,祥霙近弭灾.钩陈严法仗,绵𫈵谨容台.祓坐皇为邸,登车斗转魁.三辰随藻衮,百末湛云罍.徧祼灵心像,终歌帝祉隤.华绅纷岳抃,端阙俨天回.蝇笔言丝慎,鸡场赦鼓催.好生先祝网,作解遂成雷.贲有戋丘帛,刑无弃道灰.须知蒙福意,万事入康哉."
"谁谓留都剧,翻同小隠年.沐头休吏日,闭阁读书天.竹町能依沼,山楼解纳烟.瘿床闲拥肿,茅栋自连蜷.岸阔沙留鸟,波平树系船.雨荷朝橐重,霜果佛唇鲜.玉甃浮杯地,冰涵给酿泉.处阴灵蔡老,背坞晚䴥眠.弈思才知路,琴欢肯要弦.扇声方樾外,屐齿野桥边.宫钥虽尸宠,岩廊合避贤.有恩沦骨髓,无术效埃涓.圭祀田供粟,公餐月费钱.不知瓜代满,痴尹恋山川."
"上月神灯节,年康警跸游.蒲池渭阳庙,银阙海中洲.羽扇排云出,飚轮抱日流.徧升均瑞祝,合宴宠灵休.画扆霞明坐,春山彩作楼.鸾歌参帝乐,麟脯助皇羞.斟酌尧衢饮,惊呼汉殿优.天襟知众乐,处处驻宸斿."
"政革秦余暴,文兴汉德优.中经虽并集,逸典更旁求.使节褒遗训,儒林补大猷.家无藏壁恨,人弭挟书忧.探穴资遐览,燃藜𥩟对雠.因斯流略盛,终古冠缇油."
"磊落离幽壤,沈潜莫记年.支机形迥出,蕴玉势相连.空穴云犹抱,坳纹溜欲穿.虎蹲休怯射,羊叱待逢仙.峭拔希千仞,参差异一拳.讵闻轻宋璞,可要逐秦鞭.翠峙晴轩影,寒生晓槛烟.到公棋未胜,张颢印虚传.齐碣思闲馆,圯桥意旧编.何当成五色,炼质补娲天."
"双树遗真宇,青鸳切紫氛.路盘千岭出,钟逼九天闻.林影随崖断,泉声遇石分.晓风先得日,春崦易藏云.佛果当轩落,仙苗护砌薰.客尘聊自拂,稽首贝多文."
"发策非乡秀,瘝官玷郡联.恩深育莪沚,技薄戴盆天.病骨三钟粟,铦锋一割铅.怀能真鼫鼠,惜己甚寒蝉.吏笑移书卧,人讥面壁禅.曹符忧倥偬,邑教昧平镌.席上巾酾酒,斋中易绝编.隙尘吹晓日,瓮隧引春泉.戒养聊馨膳,将芜敢命篇.区区犬马志,何术谢陶甄."
"秋宇霜华极,翻成暮雪飘.影迷霄桂满,气助海钟调.梅蘤装宫树,芦花著浦苕.喜延梁客酒,愁敝洛人貂.碧瓦千沟丽,银塘一色消.雅篇工状物,精思入参寥."
"芳历峥嵘岁,平台沆漭天.初惊飞砾集,坐觉雨花妍.未夜珠还乘,非春玉作田.何尝甘絮后,正是占梅前.乱影都难拟,幽光只自鲜.辟寒金贮屋,障淖锦裁鞯.回旋凌波舞,轻明饮露仙.去应迷粉水,来欲助琼筵.有浦皆捐珮,何窗不列钱.幽兰君自许,侬意怯么弦."
"节晚云虽暗,年丰气自嘉.乘寒初集霰,向夕遂韬霞.缓舞先萦洛,妍歌不待巴.无声来物表,一色共天涯.露失仙人掌,春惊驿使花.拂帘珠淅沥,装树玉查牙.护石云惭素,开楼月让华.海边鸥误客,辽左鹤迷家.粉液塘冰厚,琼苗陇麦斜.中邦盈尺喜,何必问龙沙."
"节候春虽往,年华暑未残.莲香开佛座,竹老退刘冠.戏渚藏赪尾,鸣臯濯素翰.堇葵红不一,蒲稗绿多端.宜物心无对,深根气自完.功名俱画餠,虚玷拥旄官."
"禁籞含晖地,春英浥露天.万柯蒸协气,双蘤应祥篇.傃日香弥酷,乘风艳欲然.联葩宸屋外,交影帝觞前.咏掩华跗秀,名均紫脱妍.朝緌歌茂贶,声冠亿斯年."
"太宇星津曲,灵葩帝囿中.丹房忽三出,宝艳更双融.采绚仙囊露,香翻沛筑风.柔祇宁爱宝,元化自为工.草让中唐瑞,兰嗤下畹丛.甘泉宸象洽,无独赋青葱."
"逢旦光华盛,登贤命数优.郎星太微后,史局道山头.违咫尧心屋,疏藩禹贡州.使旟飞隼出,台劄偃波留.旧赐薰兰被,新装彍弩驺.陕分歌召伯,屠饯宠韩侯.泽国龙为节,桑郊鹿并辀.斋中无煨酒,铃下识轻裘.卤簿分宾帟,江山入宴楼.蜀波余柹尽,楚野恶氛收.后乘追文学,先春召督邮.暂稽华黼赐,聊听昔襦讴.父子云屏隔,盐梅宝铉求.归来循吏政,终古冠缇油."
"岑寂省庐幽,诸曹吏始休.空烟催树晚,急雨借庭秋.暮影层波动,簷声万绠流.缥墙明叠藓,坳径聚浮沤.乱湿缘虚隙,微凉袭翠帱.拙艰兼寓直,潘鬓怯搔头."
"宸扆尊农扈,滮池入禁廛.耨区周耜熟,分墢禹沟连.苒苒香塍色,油油瑞亩烟.弭灾消暴𫋌,迎稔嘒鸣蝉.国伫曾孙稼,天临近署田.叨陪凝跸赏,惭乏梦鱼篇."
"星纪吴开国,云司汉望郎.新陪豹尾乘,便袭虎头囊.竹箭分兵契,钟官办使装.苑鶑留祖席,江鹤避归樯.世往高台露,春余野径香.欲知民乐意,讼树接维桑."
"偶作城隅逝,居然物外期.林风瓢易觉,山雨石先知.藤老犹依格,沟斜更会池.看蝉琴误曲,过树路成歧.节近吹花酒,欢留败袄棋.主人名族后,啸竹客忘疲."
"朴遬参邦彦,幽忧负主恩.投身采樵路,脱籍上车门.病肘垂杨老,尘眸覆鉴昏.于陵三咽味,楚泽九升魂.喘甚吴牛惫,名非卫鹤尊.箪瓢舍桑客,井臼寄孥村.引重繄心照,衔哀托涕痕.余生何足问,姑学牧鸡豚."
"落落穷阎静,萧萧晚岁昏.臣饥徒索米,童小未应门.清世为尘诮,私家出沐恩.斗回非挹酒,天远讵兼盆.腐烂翔鹓鼠,青黄断木樽.容容谁觊福,栩栩自交魂.衰柳空烟穗,寒苔叠雨痕.鸣蛙沈故沼,噪雀恋空园.有客嘲黔突,无人赏负暄.终期六百石,初服卧丘樊."
"北沼凉归早,西轩火正流.萤光偏爱夜,蛩语最知秋.好月因云暗,清风为树留.烟来昏翠幕,雾下失沧洲.河转疑天侧,星回恨岁遒.惟余双鹤唳,不减到林丘."
"泽国梅蒸早,郊云泄雨多.阴泉涌阶穴,重雾宿庭柯.月魄藏仙驭,山头洗佛螺.朝虹饮江曲,夜电发岩阿.纤箑清初暑,香䓖辟旧疴.官闲门自静,不为翟公罗."
"摄飨蠲祠令,精心属辅臣.斋房贪结佩,归轼阻均茵.鹄鼎庖羞洁,鸡枝殿树春.坐凝虚室白,行祓大宫神.政伫畴咨若,朝瞻已事竣.三秋怀盛德,方信采萧人."
"公秫丰秋酿,兵厨絜燕罍.如何勤使传,不许釂离杯.蚁瓮方涵液,鸱幐幸载醅.欢游虽暂隔,飞藻已先回.左手螯初美,东篱菊尚开.故人宽礼分,一笑伫行台."
"尧壤环中甸,周麰冠百昌.时均十雨润,天报两歧祥.善气滋繁粒,薰风拥翠芒.初疑禾异亩,更觉黍非香.献状宸襟悦,披图国颂飏.史臣谁汗简,休应谱斯箱."
"天极三元会,星精五福游.神光来集夜,邦祝此迎秋.导献森威节,严真默翠帱.醴觞琼借液,牲俎面为羞.蕊简空歌续,金支宝焰流.宰衣纷曳绣,僊𧜭俨居楼.降格云颓席,归欢电翼辀.种祠知汉德,时介万灵休."
"駮议东曹重,修书秘府荣.缘何厌庐久,便作偃藩行.戒道熊文戟,腾装鹤膝兵.尧云迷阙曙,淮雨破舟程.竹契将恩远,江波共政清.向愁窗岫好,谁赏谢宣城."
"近署新层构,仙跗锡宝题.凝章下天汉,布画俨星奎.榜势虬檐负,缯华凤押栖.崇儒推宴豆,观象耸朝闺.九张需云洽,三休贺雀迷.从兹河洛奥,并在紫垣西."
"纪节符阳序,承恩出上阑.厨均尧脯膳,优集汉觞欢.紫菊吹花酎,丹萸辟恶丸.秋光浮翠帟,杂蘤珥华冠.宫树遥分柞,林苕且辨兰.神池翻瑞鹄,帝竹隠歌鸾.烟阙云中见,严城斗外看.欲知人意悦,霏雾满归鞍."
"春物昌昌曲沼门,已宜留客置芳樽.柳丝到地烟无力,花脸迎阳露有痕.歌待瑶箱惊幕燕,舞留纨袖付庭鹍.清明元巳俱堪会,莫遣香槽玉液浑."
"春草江南瑞霰霏,溪山千叠共清辉.林繁不辨妆梅落,川秀空疑月蚌归.夕苑萦丛聊自舞,横塘拂水更低飞.民畴脉偾农祥近,壤有尧歌绝晋饥."
"霄极郎星护帝垣,出分鱼竹夸歌喧.邮通五尺秦人道,吏拥双朱汉守轓.粉闼荀香虚旧帐,铃斋渝舞釂清樽.归来何处应严召,振鹭神庭铸马门."
"春晦西峰雁塔开,香云清梵彻昭回.初疑咒钵降龙出,终似军持注水来.百谷根茎流慧润,四郊氛祲卷旸灾.守臣无状均灵贶,如验元非赞燮才."
"跨陌津桥十里亭,前驺横绝犯严更.银河荡漾斜垂地,瑶斗阑干倒倚城.苑阔树头迷阙影,川长烟外认滩声.农畴闵雨心祈切,上尽丛祠日未明."
"城上繁星五鼓初,江臯申祷访精庐.林回半隠翔鸳刹,野阔平飞画隼旟.十地真容陪合掌,百城甘澍待随车.先秋闵雨农心乐,宜在麟编直笔书."
"昔岁西都饯使旗,今兹何幸复相依.颍川士族占星聚,辽海乡人看鹤归.乘塞惠风消战略,论文精辩破谈围.衰翁不敢言恩旧,但惜匆匆别袂挥."
"里占西豪族望雄,一隅幽概掩隆中.彩鸳戢翼高梧在,蔚豹成章旧雾空.冷接安斋投辖井,细生吟榭快襟风.谢庭罗宅资真赏,兰有清芬菊有丛."
"羲轮亭午烁炎威,溪上轩窗匝翠微.野泽蒲深初类堞,坏垣苔老半成衣.争花晚蝶萦丛住,避弋惊禽截浦飞.一袵雄风消内热,高门无意事轻肥."
"俊辅西还玉体痊,银台归兴且陶然.谈经宝序常迎日,膝席清司最近天.君拂翠緌朝右贵,我惊华发鉴中鲜.洛都巴俚虽求旧,莫累阳春一种传."
"台阶抽得冒荣身,且喜西都见故人.仪世瑞鹓曾接翼,论交寒柏不知春.樽前高意青云旧,鉴里流年白发新.争奈诏书催上道,谈犀从此日生尘."
"谢病弥年叹偃床,知君灵气本无伤.论筌自识忘筌意,失马终为得马祥.心到不贪方是宝,物归何有即名乡.西都老尹欢迎近,预喜遥临照席光."
"平台飞雪欲成花,有客西征感鬓华.内史江莼空入梦,下邽罗雀此还家.鸿声不断关云黑,角弄初休陇月斜.駉牧未妨称吏隠,田园自有故侯瓜."
"绿发仙郎冠誉髦,垦田分土汉家曹.诏颁紫检琼芝熟,歌阕青天剑栈高.巴蒟溢盘馨昼馔,郫筒环席荐春醪.西征自叱忠臣驭,千古王尊直笔褒."
"废垒孤亭四面风,座疑身世五湖东.长天野浪相依碧,落日残云共作红.渔缶回环千艇合,巷蒲明灭百帆通.恍然归兴无人会,闲向青冥数塞鸿."
"内史清班近侍臣,过家恩告曰俞新.邮中别夜星催晓,殿里归年树约春.几日词垣栖健笔,九秋朝橐冒征尘.西州归马欢迎处,定有临邛负弩人."
"几日星催召节飞,迎车千盖溢郊畿.秦城璧返蝇休污,轩阁巢高凤始归.两憩甘棠歌美化,重攀温树怅流晖.因君更感忠虔意,夕梦翩翩遶帝闱."
"故人同省复同班,且喜先归奉帝銮.居守乍抛留宅钥,造朝重拂宝梁冠.仙楹夕霭通飚驭,秘庑晨晖转露盘.我有寸心空恋主,扪膺难把向君看."
"俊誉由来服搢绅,更烦余略霁边尘.威留玉帐时无战,班入金华地最亲.昔看草辞知大笔,今荣除馆识嘉宾.一章求旧人知否,媮俗都融郢曲春."
"泥检封香矞露浓,汉庭新册颍川功.朱轓按俗麟符郡,青被为郎斗籍宫.俭幕卷云宾履隔,郢楼翻雪饯壶空.明光伏奏前期近,备对芳兰溢握红."
"几夕烧熏歇被绫,东南使部望前旌.武泥给板言如綍,汉庾临波粟似京.露橘千头丰岁籍,江鲈百尾饫盘鲭.计筹暂尔烦经画,囊橐行看用老成."
"感会由来属俊贤,谁知出处更相先.蒲且卷弋冥鸿日,荀令开池浴凤年.佚老疏金催具酒,济时商楫正横川.高风盛德俱难状,留与名山信史传."
"粉闼仙郎鬓未秋,懿文精力允佥求.新荣亳忌祠神馆,更按乔卿露冕州.楚匦贡茅纷骑置,蜀艘移粟蔽江流.富人缓役承平士,肯学研桑苦运筹."
"百舍星文动使轩,汉家初赐办装钱.犀株卫帐并儿勇,鹄发迎涂绛老贤.岁稔万箱资转粟,时平三策罢开边.中宸图旧恩方渥,几日从容武帐前."
"憭栗霜华六幕空,丹萸成佩菊芬丛.香浮彭泽仙巾酒,影落龙山宴帽风.诗笔娱情真泣豆,舞腰回节更惊鸿.夕阳峣榭愁重顾,不见舂陵旧鬰葱."
"西峙东流意欲分,紫箫呼凤隔烟闻.书因屡答机无素,梦为频惊峡费云.羽帐枕寒晨未转,玉楼衣冷夜还薰.琴乌一曲何曾听,七十鸳鸯失旧群."
"勤勤书札问青毡,郧水逢知似曩缘.海燕不忘栖厦日,霜松宁有改柯年.陪京玉节诸侯上,坐省华貂百辟先.朝夕公归领冠剑,定应偏作故簪怜."
"边亭春色感离居,犹记衰龄本命余.樽味阻陪曹相国,带围空老沈尚书.军中鼓吹千蹄马,物外风烟一壑鱼.干栋不材须适分,愿公容我作庄樗."
"粉署郎潜已十年,囊毫奏议委千篇.耻论颇牧云中级,去咏齐夷海国泉.路控驿疆逢瑞翟,气收炎浦见飞鸢.铃斋宴坐真腴盛,几种天花落帐前."
"西溪本慰寂寥人,何幸开樽枉胜宾.一岸仙山平压野,两陂官柳绿围春.我虽酩酊能骑马,君自风流偶垫巾.更愧和篇寻故笔,试开荷橐久生尘."
"年华摇落自骚骚,衰境牵人更畔牢.月里惊乌愁夜永,箧中团扇恨风高.烟霏曲霤蜘蛛织,气袭空阶蟋蟀号.恩重才疏归计晚,可怜身世一鸿毛."
"城头吹角乱昏鸦,坐敞空楼感岁华.遥电不知何处雨,狂风还送一年花.洛桥禊席随流水,箕岭仙巢倚暮霞.出处半生虽未决,归心常傍故侯瓜."
"督府迢迢瘴海城,掾曹三语蔼兰馨.归邮托信梅华暖,仙剂蠲疴薏子灵.蚌月射楼吟思苦,鸡潮惊枕醉魂醒.外台谁举沈僚俊,编著黄堂有政经."
"问君何事拙谋身,竹坞溪斋养钝人.白鹭仪形闲照水,野鶑言语乱嘲春.半生已悔婴朝绂,万境方将付客尘.自笑经旬无宴具,对花孤坐咽琼津."
"秘苑神池帐殿开,钩陈遥卫斗车来.柳舒瑞雾迎僊跸,花献天香入寿杯.恋藻文鳞争聚散,听韶丹翼剩徘徊.朝簪尽庆千龄会,薰曲汾歌即席陪."
"倾坐仙姿掩石麟,奉章车府应观宾.谢庭早占芝兰族,禹会初陪玉帛臣.削牍西清催笔距,赐衣中禁换袍银.东归待看荣乡品,年似终童禄及亲."
"春风秘殿翳华芝,亲见枚臯作赋时.秀色并开棠树萼,隽科先赏桂林枝.汉邮给传蕃恩告,蜀醑浮觞荐寿祺.几日陕郊迎郡副,车前悬弩杂军麾."
"老持藩印守河冲,苟禄惟知恋轼熊.游旧最叨青眼客,埏陶今仰黑头公.巢由逸躅心空断,儒墨常谈耳欲聋.自笑晚年经济业,焚香静坐习元功."
"阁铃无响昼辉迟,短发山巾尽日欹.战蚁群行开蛰后,暝禽相语欲栖时.遥通窦水添新溜,密数庭花记落枝.讼息宽条恩莫报,晚年余有白云期."
"忝司宫钥忽三年,恩借闲州得颍川.楚北苍茫轩后野,国南膏沃许人田.汉台褒凤今难继,荀里占星俗尚传.更頼鸭陂能慰我,铃斋西畔似江天."
"本愧虚名类斗箕,更堪华阁玷缨緌.海边不觉飞凫少,天外宁知吓鼠饥.倦客风霜嗟右席,故巢烟雨老南枝.新年定有澄清劾,归守东冈固未迟."
"八月高空卷断霓,落霞残照掖门西.仙城气暖犹藏雾,辇路尘清不杂泥.殿里风回闻禁漏,阙边云敛见丹梯.迎寒便立甘泉仗,扈从应无七圣迷."
"楚辞虚美独醒贤,左手香螯伴醉眠.国器载归壶似腹,江萍兴罢幕为天.雪楼珠丽巴人曲,芝馆尘生洛浦田.昼枕蝶魂方适兴,莫教痟意傍鹍弦."
"衰鬓星星倦折腰,十年归就故山樵.临江径坏茅围屋,颍水风清树厌瓢.防蠹旧编裁竹牒,蠲疴珍剂访芝苗.鬻文谋食机心尽,试为劳生谕炙鸮."
"悔倚危栏望夕霏,临高无事亦依依.天长去鸟几时返,风罢孤云何处归.一世功名惭击节,百年耕凿愿忘机.衔恩感旧谁能免,犹喜荒洲在日围."
"太寝陪祠宿斗城,宠颁通夕助斋明.吴包瑞果金衣润,闽焙春团宝月盈.满腹鸱幐催御酒,溢杯羊䘓识君羹.甘滋饱德殊无寐,坐数章沟肃唱声."
"冠剑中休会禁扃,暂欹孤枕拂云屏.汉臣责重非真醉,楚客秋高恨独醒.宝墨喜窥前赐榜,华绦犹记旧呼铃.诏催终宴箫韶动,更学鶢鶋子细听."
"初服仍从洛涘居,鸣蛙铙吹满前除.露园柘弹愁逢雀,磻渚璜钩枉饵鱼.蜡屐幽怀高下齿,斲轮真想古今书.汉人尚自嘲频解,犹得凝神守泊如."
"弥旬出沐道山头,僦庑萧萧避俊游.枉是胸中无块垒,可能皮里有阳秋.驾车款段惭乡品,托乘鸱夷笑客愁.曲突无烟宾坐冷,时闻庭雀一啁啾."
"戍楼西北最凌空,倦客凭阑八月风.一曲黄河连野浊,半规残日背人红.山林枉负沉冥志,刀笔终无尺寸功.犹喜不迷存阙地,绛英瑶斗虎牢东."
"百尺空台河上城,远波虚籁助秋声.过穷旅雁书难得,啼杀饥乌曲未成.急节何当容白发,流尘只欲傍华缨.临高莫讶频东顾,忧国思君不为名."
"我来秋色逼霞曛,更作凭阑远望人.山口远衔遥白渡,水头斜略小平津.年华有恨惊心去,世事无端刺眼新.深愧具茨芝术在,挂冠终拟狎尧民."
"东家华衮屡垂褒,倾耳幽兰郢唱高.雪苑曳裾惭赋客,春塘飞笔见诗豪.千金秦市文终贵,九奏钧天梦自劳.他日海槎如犯斗,愿将孤迹托星曹."
"绿发仙郎得郡新,颍川重喜拂征尘.樽前道旧情无改,马上裁篇笔有春.万里江山迎使旆,九门冠剑别朝绅.请君更读韦平传,莫把家声苦让人."
"岁阴谁不感摧颓,更值亨衢出处催.根柢只堪陪栎社,功名何足玷云台.览穷文史篇章倦,过尽荣华老病来.宫衮裁诗褒意厚,昏瞳刮膜喜重开."
"药匕蠲疴去近班,主台西邑借余闲.梢云翠色凌霜罢,巢阁仙姿瑞世还.秋沼萦心林下水,晓楼供目雨余山.更逢酬唱俱清润,冰玉相辉戚苑间."
"青管裁篇属旧僚,赓歌奇意亦飘飘.横徽曲妙谁逃赏,过物风清尽应箫.此路烟霞催入洛,他年簪笏庆归朝.乘秋不奈多高兴,重取兰薰答楚谣."
"卷帷收扇暮凉初,秋意盈襟小疾除.池面宿烟荷盖老,阶唇漏日竹阴疏.虚舟触物真无意,高枕论才似有余.学道知非堪自哂,眼昏方读贝多书."
"花落亭亭素脸开,忍寒刚欲背春来.已迷江令琼花树,更傍周王璧水台.楚馆娇云愁梦断,洛廛香雪待风回.一枝寄远真何益,费尽南朝陆凯才."
"经年掩卧席凝尘,载喜西都接赋宾.照坐仙姿嵇玉冷,醉心英气瑾醪醇.斑衣就养垂华组,葆发伤秋岸幅巾.更谢妍谈殊未已,肯将车驷诮原贫."
"蜀痟平日掩芳樽,星籥年凋景易奔.天远断芦催序雁,庭空飞雪妬离鹍.颜瓢枉乐堪忧巷,汉履犹思待诏门.月署仙郎多丽唱,苦嗟池草久迷魂."
"日出东郊郢路分,斑骓嘶断怅离群.汉庭习𫈵仙曹远,楚驿攀梅使绶薰.蚁酎百壶凝桂溢,鹄歌三阕转珠闻.登临如赋兰台事,十二峰前尽有云."
"云构崔嵬敞梵筵,皇家基运此兴先.如存不改当阳坐,善护常开种福田.四彻金绳规宝所,九衢琼树宿非烟.须知补旧延洪意,重数仙人拂石年."
"早拂华簪谒冕旒,五更残点便鸣驺.星沈长乐钟声外,月挂觚棱阙影头.弱翮讵堪仪振鹭,孤怀终欲信群鸥.更惭晨坐鸿枢府,容鬓先于省树秋."
"绀幰鸣珂万盖翔,九门冠剑拥晨光.城连南北长安斗,殿倚东西太极堂.云里铜乌风作籁,天边金掌露成霜.微生备位如葵藿,只有倾心奉圣王."
"法家高议集朝緌,成绩连茅被帝晖.均赏已知羊胃烂,铭恩偏觉鼠肝微.泥涂枉入鸿钧用,腹背还凭逸翮飞.天禄半生瘨眩病,犹堪持帚扫朱扉."
"楚客才多不奈秋,长安赴集苦淹留.半纶绶采缁尘化,十幅帆阴素潦收.离恨枉能宽带眼,归期犹喜咏刀头.督租勾簿真沈俊,终冀梁台一召邹."
"溪斋元巳得嘉宾,曲曲烟渠逗翠沦.泼火乍经三月雨,泛觞重记九年春.风前小舞惊余雪,梁外清歌落暗尘.此会贵交应绝拟,斗枢星掖两贤臣."
"几曲鸣溪抱啸台,阴阴野气压浮埃.林间幽鸟自相语,水上落花何处来.逃相故畦无废汲,封侯修竹是元栽.三川病尹妨贤久,终卜邻扉养不才."
"沈臂惊秋肉减分,晓波衰柳对离群.臣饥枉索中都米,卿事犹参下国军.三袭赋台抛苑雪,一廛乡树辨江云.坐曹少茹徒劳叹,南阙干霄迟献文."
"骊驹黄鹄两成歌,即席愁颜惨未酡.旧客仙坛红遶杏,怨魂春水绿生波.缔交英域银袍丽,宴族诗庭玉树多.简牍三千行自鬻,汉家鼇阙鬰嵯峨."
"峤外归来白发新,胸中无物有经纶.局当辕下骅骝足,倚著门边肮脏人.风雪又残梁苑岁,烟萝谁管楚山春.由来荣悴多如此,莫为前薪怨后薪."
"十种仙葩各有名,相逢暂似到周京.簪端珥萼头虽白,酒面含华眼更明.风暖天香吹不断,露深宫彩洗初成.慇懃数尽千重叶,未抵衔恩感旧情."
"新年西圃带轻寒,芳意含华洽客欢.瑞露只知催濯锦,朝霞犹欲隠乘鸾.暗期玉蕊蜂窠润,偷裛天香蝶粉干.应为主人恩不浅,并留颜色占春阑."
"日永春残陋巷深,四邻萧寂小山林.张罗门外人惊爵,仰秣槽中马听琴.燕坐角巾移竹影,野谈争席占墙阴.灌园本是三公事,俋俋闲舒傲世心."
"三袭觚坛夜未央,金支蟾彩共荧煌.凤舆遥憩壝门次,翟尾交分褥路香.星魄媪神联绀席,文宗武祖侑瑶觞.万灵醉止纯休集,方信周家骏命长."
"园林春去自无欢,宴幕经旬掩客盘.雾野关河非意失,晓楼风雨不时寒.空梁燕湿休矜舞,曲沼蛙鸣且为官.嵩少归心堪怅望,紫芝赪桂老琼峦."
"柳长花歇夏云初,幽圃寻芳但绿芜.不分伯劳随阿母,生憎蛱蝶效当涂.昏沈岭雾吞斜日,寂寞溪烟压翠蒲.欲拂琴徽销客恨,哑哑城曲已啼乌."
"苑路轻骖拂晓霞,斗城南畔列侯家.临邛贵客倾中坐,漳水词人记后车.一石蒲桃先载酒,万株金谷正交花.风光不减兰亭会,醉墨凭君纪岁华."
"汉家遗堵满山川,六里东西遂渺然.寒日似愁圭影地,秋风真作黍离天.五株杏发陵无邑,一项茅荒井失田.更叹道边多弃骨,可能犹为直如弦."
"方底丁宁细札书,豫章都会冠全吴.垂腰三品龟衔绶,卫帐千兵虎刻符.药省树翻抛赐笔,练江波静见还珠.西山五色多仙饵,铃阁无声道有腴."
"皇心精祷动昭回,嘉雪乘时弭岁灾.先作飞霙随腊舞,便含膏泽趁春来.天渊百顷移星汉,禁籞千枝傲岭梅.一曲巴人虽下里,愿持欢意助康哉."
"古丘危磴接云梯,远目临高意自迷.千里绿芜平野北,半边红日乱峰西.台倾邺苑多残瓦,凤没漳河失故隄.近塞春郊无胜事,跛䍧风马满山溪."
"风穴灵坛背汉臯,肃将祀典会诸曹.城头五鼓催关钥,席上双笾荐沼毛.冠岭昕霞迎霁旭,冒畴农橛渍春膏.箕扬毕好宜流惠,江外刀耕楚俗劳."
"缥陂春色极晴虚,新水遥连六辅渠.沙上钓归人获鹬,梁边观罢客知鱼.苍浮树影烟生后,红皱溪纹日侧初.刮目暂成江海趣,狂奴终忆越滩居."
"沮洳江云寂寞春,一轩风雨叹弥旬.灰残淮馆蟾韬晕,石去湘陵燕湿身.委路落花红罢舞,傍楼低柳绿争颦.萧萧枉结年华恨,愁煞西州掩鼻人."
"车笠论交夙契深,文麒江海获归音.流光过隙偏惊驷,危睫沾衣不为琴.宁扣几劳歌白石,庄昏犹欲注黄金.无因一答瑶华问,南国洪乔牍易沈."
"温诏封芝出帝居,秘曹星秩示优除.舜庭已茂三年绩,魏谤初销一箧书.丹地拾遗思汲黯,中宸批草待相如.前期雀厦无因恋,归从清尘六尺舆."
"斗宫分局敞星闱,伯仲登贤士论归.奕世弓裘方善续,先春跗萼更相依.孤鸿暂作云衢骋,三凤行看帝阁飞.戚苑好书余庆事,一门仙橐映朝衣."
"岁阴休沐坐空斋,集霰飘霙次第来.仙粉有痕缘幌入,乱花无数觅丛开.故裘御湿便羔袖,冻醴扶衰藉药杯.向暮纷纷何所拟,谢家儿姪有清才."
"有客天街夜辔还,霰花无数拂雕鞍.路疑西极瑶池近,人似南朝鹤氅寒.漏鼓传声催暝色,曲车迷辙寄余欢.埙箎雅韵皆多感,偏觉阳春再和难."
"十里甘泉卤簿新,即时天借雪清尘.光含九陌疑无暝,花拂千旗旋作春.夹路彩楼偏著粉,中天峣阙更成银.绛驺案仗传呼盛,宁似梁王不悦辰."
"戍城官柝应营笳,愁枕无眠感曙鸦.料峭风头犹助冻,苍凉天角欲成霞.离离弈局残星坠,脉脉刀环片月斜.尚喜初年轻病骨,半簪蓬影况苍华."
"楚泽离愁不避春,柳梢梅萼送行人.绿波易荡销魂水,紫陌难遮拂面尘.道困秦仪犹掉舌,歧多杨阮始沾巾.剑缑髀肉无穷恨,羞向耕畴独问津."
"纠缠空惊祸福频,沈舟未拯更摧轮.山头枉是轻廷尉,天上何容著蹇人.南国祭牺堪畏楚,东门猎犬尚尤秦.当涂莫竦支离诮,坐受朝家十束薪."
"南宫仙老本多才,素幅珍纨绘境开.高节自缘心匠出,野丛还拥笔端来.挂余粉箨疑飘席,玩久风枝欲扫苔.俗眼莫惊无藻丽,岁寒颜色抵琼瑰."
"当年璧马上荆台,曾识长离婉婉来.巧智忍随司马宦,沈酣终屈广都才.莼鲈荐俎朝丰馔,稻蟹藏波岁绝灾.乡梓汀苹鸡犬地,孙郎藻思若为裁."
"孤根西土几时传,绛蕊缃趺早夏天.艳发虽惭李桃后,子成犹占雪霜前.酝余霞醑香应在,染杀绡裙色未鲜.一种芳心耐风雨,敢辞重叠奏君筵."
"霁色秋空送目劳,小台摇落更平臯.红垂海树乌栖日,清溢江沱鹭浴涛.天势暮围鳞隰阔,雁行斜转翼云高.楚风摵摵迷魂地,可在扬雄独广骚."
"天圣光华第二春,与君同日脱凡鳞.何知素领分符地,却见青云共榜人.千重使移行府重,一觞欢伯故俦亲.言诗击节兼风义,且欲因声附翠珉."
"东阳世系出翘英,刮目神肤两共清.洛纸文雄钱万选,郄堂科美佛千名.春风适馆仙𫐌密,海曲夸乡县绶轻.上最三年归路稳,中阿芳意满菁菁."
"西北遮胡晋部疆,更烦儒将下文昌.久调玉铉三司贵,出倚金城万里长.唐亩岁丰禾自合,汾波秋景草应黄.须知外警从兹罢,闲杀边邮赤白囊."
"铃斋西北小池台,漠漠年光病眼开.水面绿深知冻解,柳梢黄浅觉春来.啁啾野雀遗寒毳,拨剌潜鱼露戏鳃.物物恼人俱入咏,使君争奈乏天才."
"溪上危堂堂下桥,腊余春意卷寒飚.烟催树色全疑染,暖逼禽声自学调.封径老苔翻败锦,抱城空水皱轻绡.茨山小隠归心动,坐想琼芝几陇苗."
"偶然人乏贰中枢,赐罢犹专督府居.发白自伤闻道晚,心丹谁识报恩余.淮天目极风帆驶,韩野魂销宰树疏.却顾病身何所用,只堪归钓颍滩鱼."
"欣欣春色上高台,一雨关河宿雾开.洛浦宓妃鸿已去,汉家皇后燕初来.山炉馥郁熏歌扇,锦瑟丁宁侑客杯.秉烛寻芳君莫倦,欢游才散便徘徊."
"九十芳期去不留,解痟何计贳珍裘.炉残晋俗清明火,水冷山阴祓禊洲.风径舞花催暮色,雨梁归燕说春愁.离归莫问年华事,赋笔悲于宋玉秋."
"城上凌氛百尺台,晚秋重喜宴楼开.泛樽露菊疑相识,吹帽霜风是再来.宝瑟丁宁催客饮,丹萸烂漫辟谁灾.莫惊银烛先为具,天际残阳唤不回."
"白头荣路念何之,出处空惊未得宜.刘放老于宫里树,庄生愁煞庙中牺.嵩岩桂坞堪休影,颍曲芝廛好疗饥.但愿天心从尔欲,敢言归赴赤松期."
"家家臯稷会亨辰,老丑无谋念孰亲.自乐一麾称外守,耻将三物诅谗人.灌园路僻苍烟晓,洗耳滩长碧溜春.此地敢言逃楚相,他年终拟作尧民."
"十里商中抱帝畿,苑烟宫雾共霏微.长杨猎近寒熊吼,太液歌余瑞鹄飞.碧护斗城天倚盖,光衔蓬岛日舒围.楼船法从年年盛,借问孤臣何岁归."
"晓拂青铜感岁阑,萧萧华发强扶冠.病憎蛇影能为怪,老爱松心不受寒.世务焦头机已息,主恩沦髓报应难.镆铘自跃非吾意,且作洪𬬻旧物看."
"处世何尝尽值才,虚名高位自惊猜.千重浪里随流出,百尺竿头试险回.衰鬓不徒欺晓雪,孤心兼欲伴寒灰.嵩阳颍曲风烟接,已仗归云作隠媒."
"水从云表济祠来,春冻初消旧堰开.岸侧浅黄先映柳,石边新绿便成苔.就深整顿吴歈桨,因曲安排洛禊杯.莫道使君无野兴,把竿常到月中回."
"萧萧残雨过横塘,翠幕生波入坐凉.淡日映云微透脚,暖风翻叶更成光.墙头早杏青丸小,水面新蒲绀尾长.鱼鸟沈浮斋吏散,恍惊身世在濠梁."
"拂槛清晨念老余,只堪丘壑便悬车.暗围廓落频移眼,坐况苍华不满梳.𫄫绶转惭龟钮印,土膏空负鹤头锄.人生出处真难决,羡杀贤哉汉二疏."
"南宫仙客欲归休,更领铜符越绝州.郎位虽嗟三不遇,友声偏喜两相求.朝端引籍辞群鹭,天外忘机信白鸥.行矣松乔君自爱,虚名官职压人头."
"一夜春风拂苑墙,归来何处剩凄凉.汉臯佩冷临江失,金谷楼危到地香.泪脸补痕劳獭髓,舞台收影费鸾肠.南朝乐府休赓曲,桃叶桃根尽可伤."
"晓雨廉纤仅压尘,落花长草小平津.十千酒美空留客,九十春归不恋人.有恨刚肠随指绕,无情华发扑头新.凭谁与射踆乌翼,免向西嵫送日轮."
"贤路尘消箧谤残,萧萧衰鬓得生还.久叨鸱尾三重阁,却趁蛾眉五日班.伤翼再来仍绕树,行云何处不思山.坐挥拙笔无文甚,正被中郎笑拙艰."
"清明初过雨初收,春意重因霁景留.风定草烟还压野,云开山色始归楼.邙阴高树藏低岭,河曲新波没故洲.点检丛花犹半在,应须秉烛为君游."
"月弦离毕破芳辰,舟子招招数问津.压岸晚阴云著野,蘸渠春色柳随人.烟畴雊雉逢谁叹,风碛惊鸥莫我亲.赐告有程归棹急,赧然归水愧游鳞."
"沟水新伤掺袂人,何言便作死生分.地中玉树无期见,琴上牙弦忍再闻.几日离觞成渍酒,平时芳札代遗文.东亭哭罢愁回首,落照铭旌隔野氛."
"驿骑传书拂塞尘,开缄长跪墨犹新.霜余且喜青松在,火尽谁矜白璧真.嵇阮交游思旧隠,臯夔功业记名臣.年来更嗜无生学,笑杀关西仗钺人."
"前旬风雨逼清明,柳色天高雪絮轻.冷落介推藏火月,寂寥潘令种花城.军中蹋鞠人穿域,门外吹箎客诧饧.今日太官还直具,多年私邸隔朝缨."
"碧瓦新堂压素波,主人欢意驻鸣珂.风清共觉烦襟快,觞急都忘醉弁俄.江苇有情侵岸出,野鸥无事掠船过.西墙墨妙须珍护,皇祐高秋胜永和."
"鸾鹊惊飞诏检开,唐家僊殿育英才.毫端误墨谗蝇尽,塞上求群故马来.咄咄书空徒有意,冥冥避弋本无猜.孤生旧辱知人举,一夕闻风释九回."
"天子乘冬校猎回,钩陈平野转瑶魁.万蹄未暮先追日,叠鼓非春已作雷.得俊风毛随禁仗,犒勤霞液出仙杯.词臣定有长杨赋,翰墨能销几许才."
"秘邃严庐斗极傍,知君此夕较连章.天移宿幕邻尧屋,霞滟仙杯杂嵰霜.坐觉铜签随漏箭,卧惊银汉入宫墙.精心百汰知无倦,千牍皆供夜石量."
"绿发仙郎藻思新,就中诗语更通神.清襟逗兴初无滓,彩笔呈华别有春.顾我风期情背俗,感君官职命欺人.汤汤听尽流波曲,终愧衰聋赏未真."
"西风书驿到河津,且喜开筩丽句新.安石风流高映世,君房言语妙惊人.公怀远略须经国,我愧华颠未乞身.惟有论交方寸地,岁寒留得比松筠."
"一辞云陛五周年,琐闼销符宠再迁.时誉敢希吴陆俊,归心偏识汉疏贤.蜗头狼籍争锋地,鸿影徘徊避弋天.命驾不须频见约,颍滨嵩麓有私田."
"闰历先春破腊寒,彩花金胜宠千官.水从太液池边动,柳向灵和殿里看.瑞气因风生禁仗,暖晖依日上仙盘.须知圣运随生殖,万国年年共此欢."
"闰章余历气先回,腊尾新阳已暗催.三改使符惊岁往,六倾宾酒驾春来.枝头翦彩仙葩折,胜里宜年宝字开.更听美人金缕曲,从兹争合舍尊罍."
"幽刹寻春傍翠微,游人谁解惜芳菲.阴晴野日不常见,红白路花相杂飞.一世功名催俊杰,千金歌舞属轻肥.左迁病守真无用,试学山公倒载归."
"汉家挈令頼诸公,末至缘何玷选中.马尾不知书画误,鸟声偏乐友心同.忘忧日接三杯善,轧思时分一溉功.敢向明廷邀异赏,从来儒术比司空."
"春筥收英得几丛,小团珍串刻闽工.甘逾宝屑非关露,快入烦襟不为风.左䥶沸香殊有韵,越瓷涵绿更疑空.从来酪茗嘲伧鬼,莫枉奴名立异同."
"上林春色老朱樱,谁见联科纪佛名.睢苑妍辞俱右席,太丘遗业肯惭卿.离歌坐写埙箎恨,邑政行闻鲁卫声.使橐尽堪传尺素,双函同慰一摇旌."
"慈恩题墨七雕年,霰雪相逢倦客天.男子诣曹羞会课,秃翁无版欲归田.爻占后笑余艰象,书入穷愁有剩篇.闻道汉家求失职,可能梁甲信灰然."
"再来湖上已春残,物物随时亦强欢.紫叶抽荷疑弄橐,翠皮包竹好裁冠.惊桡野鹜移沙渚,贪饵鲜鳞荐客盘.尽日临流忘吏事,须知名世六条宽."
"绿鸭东陂已可怜,更因云窦注西田.凿开鱼鸟忘情地,展尽江河极目天.向夕旧滩都浸月,过寒新树便留烟.使君直欲称渔叟,愿赐闲州不计年."
"西北云波逗异津,两陂相合到城闉.桥横断岸才通舫,路转新洲不踏尘.倒影剩容霞底日,暖光平展鉴中春.摧颓病守时无用,堪与鸥鹇作主人."
"岁晚风清洛雾开,有人沿溯避嚣埃.庄谈解辩观濠乐,潘兴能添作赋才.兰菊分洲争向背,凫鹥随棹罢惊猜.留都吏役虽羁鞅,亦欲抽身更一陪."
"风窗夜永烛飘煤,坐拥空炉暖冻杯.束缊未求曹相火,冥心将冷子綦灰.禅床隠灶徒惊俗,曲突徙薪枉备灾.余烬欲销微霰集,燎薰援锦忆平台."
"济渠冰解逗奫沦,花柳兼催近郭春.城外天形低合野,水边楼影倒倾人.趁晴鱼意双游乐,助闹禽声百种新.老倚芳樽从外诮,且将吟啸代经纶."
"津亭理櫂拂朝霞,试补东溪县道赊.旅突倦供樵客桂,官符贪及戍时瓜.蟾生海岸空弦湿,天倚山城一盖斜.岁晚私书无惮数,轻邮不禁岭头花."
"郎署新闻一进阶,汉家临遣重州台.人持泽节龙形出,路建风旟隼翼开.千顷江禾年有瑞,万盆吴茧俗丰财.吟窗剩赏云峰翠,即是逾朞报政回."
"江海多年滞轼熊,书林谏霤得儒宗.宽条一劄仙泥熟,慈宴千觞湛露浓.迎舸蔽川交画鹢,队笳横浦细吟龙.轻扬俗改方图旧,两马行催诏传封."
"临艎西溯近神垌,六辅联疆见驿亭.千里暮霞烘日脚,一篙春水皱天形.野桥烟火微分市,曲岸渔樵别有汀.忽忆主人恩意厚,倚樯回首涕空零."
"谢病台阶别邃旒,更荣符钥守司州.箧书已辩恩难报,台礼虽颁政未修.潄石洛波鸣佩晓,插云嵩色绀屏秋.烦君丽句催登览,欲便长随麋鹿游."
"荆台杯酒接慇懃,已是缇灰十五春.学舍早欣游雾露,辞条今服际天人.沈居雌蜺那知赏,叶牖神龙更骇真.侍上可能无狗监,子虚赋就长卿贫."
"裂𦈡无路学西游,衡木为扉恋一丘.阮籍自多回辙泪,虞卿长有著书愁.江边客素沈惊鲤,海上机心失故鸥.借问骚人才几许,莫因𫛸鴂枉悲秋."
"忍当昭世卧隆中,西笑无谋始讳穷.鸥散海边渔事废,炙残京口客盘空.乡魂怨晓虚为蝶,头葆悲秋不后蓬.欲把遗编论兴废,诸儒争奈喜嘲雄."
"六年衰鬓两为州,何意瓜时谒冕旒.去位本无三已色,过城应有复来讴.吹虀胆怯空思勉,沦骨恩深未易酬.即日诣门重谢罪,豫惭危涕满中篝."
"绿绨珍检九天来,绶笥腾装拂簿埃.铃阁饯歌鹍瑟怨,璧田仙里驷门开.厨书久汗南山竹,征袂浓薰北使梅.岁晚林光催奉计,五云城阙倚瑶魁."
"阙塞千岩入画图,八关修供柅征车.半斤运泰贤将用,不二门深疾始除.香钵净羞熏宝席,法螺仙曲逗晴虚.从兹定许陪登觉,肯效区区栗里舆."
"接武西台属巨贤,琴樽欢意满山川.论交共到忘言地,感别空惊易守年.陕界霜氛迎喜气,颍郊秋色犯华颠.卜邻自有归休约,终就溪林占一廛."
"君欲归休未得休,再持符节定西侯.深严殿籍恩图旧,蔽芾棠歌野续讴.洛浦神仙观送客,崤陵风雨避传驺.高怀莫作衰年调,公府重来尚黑头."
"东来春色变层阴,甘霈前符望岁心.云叶乍惊重础润,土膏先过一犂深.皇慈已浃流根泽,芳节殊非贯序霖.忽枉新篇真寡和,鼻声衰浊费长吟."
"荒城岑寂冒春霏,竹落江村具体微.蛙怒爱为先雨叫,燕轻多作逆风飞.印波鸾鉴新荷小,碍路犀簪早笋肥.极目纤尘都不动,元规安得污人衣."
"一窦春泉贯晓溪,水光涵物见纤微.波凫泛泛骚人卜,风蝶翩翩佛助飞.雨足旧兰穿畹出,饵香鲜鲔压钩肥.昔闻缓带犹堪羡,退食何妨野客衣."
"半生多难窜民廛,北阙重来雪履穿.木在沟中宁有间,人从河上更相怜.尘栖绶笥昏余采,虫食书縢脱故篇.不敢对君重抚臆,孤怀同是一潸然."
"解籍书林同遇春,茕茕孤影吊穷尘.茂陵久卧添迟思,东观重归有戏宾.争食已惭池鹜饱,忘机更待海鸥亲.懑然末曲何能续,聊志当年并赋人."
"虚名三纪玷王朝,晚岁刚肠万虑销.笃学自依袁伯业,醒狂谁比盖宽饶.将旄烛日逢兵偃,隠谷连云负客招.白首报恩虽竭节,拟留余力事耕樵."
"阙里高谈擅席珍,多年嵇痺叹沈沦.封轺续食论乡士,彩服承颜断织亲.风直鹢郊伤六翮,机藏鼷弩惜千钧.载肴谁就扬雄宅,复瓿书成担石贫."
"离怀何事共凄然,云路无因著祖鞭.赋苑竹荒沈旧赏,书邮梅老怨残年.庄魂断处星垂地,楚思摇时水接天.赵壹穷愁堪自笑,拟将文腹敌囊钱."
"坦床仙格照琼筵,归待兰陔补逸篇.别路云霞交友阔,庆门酥酪弟兄贤.春郊送目车流水,夕馆迷魂月上弦.续食定知西笑近,马生词赋贾生年."
"几日章街认锦鞯,平明颁节抚秦汧.严庐侍从宣劳久,郄府诗书得帅贤.彀骑千蹄嘶陇月,城笳三叠破羌烟.宾簪自古从军乐,别梦空随使幕莲."
"绿图层阁倚昭回,瑞鷃惊飞诏押开.关内赵张人续誉,禁中颇牧帝怜才.垂鞶虎绶朝装出,夹毂蛇矛使仗来.坐镇平时文檄简,赤囊边琐有轻埃."
"晓树阴岑客舍春,卿舆不访著书人.长楸有地金成埒,曲突无烟桂徙薪.自欠解兰抛北阜,更堪鸣磬是南邻.饧香酝冷沈欢绪,枉负山郎出沐辰."
"天街残月斗城西,五里葱葱瑞雾迷.仙翰入陪廱泽鹭,晓筹初听汝南鸡.星翻徼道千庐密,云敛觚棱两观齐.自顾山林疏贱质,谁将车马载惊鼷."
"河里孤城岁倍寒,冰霜千里正漫漫.炉熏宝焰翻沈暖,酒入衰容不借丹.翠幕障风褰影数,玉琴抽雪按徽难.天高木落千花尽,闲抚青松仔细看."
"世事悠悠未遽央,虚名真意两相忘.休夸失马曾归塞,未省牵牛解服箱.四客高风轻楚汉,五君新咏弃山王.秋来数有渔樵梦,多在箕峰颍水旁."
"疾间勤勤解郡章,北楼舒啸寄徜徉.山围轩后乘车野,水接尧民洗耳乡.拂衽风头迎爽籁,压林霞尾送残阳.冶城极望虽高世,争奈临秋鬓未霜."
"𫛸鴂三惊楚泽秋,回肠更用斛添愁.燕台市骏千金骨,汉客逃名九罭䲡.木断华樽俱失性,瓢空陋巷独堪忧.夏畦墦食非吾事,终访班生问一丘."
"万仞青云接翼翔,江南离思满雕章.轻投暗路珠无胫,骤濯迷魂玉有浆.奏记诸公多感慨,拟骚前哲剩凄凉.寄怀何止三年字,留秘传家古锦囊."
"八年三郡驾朱轮,更忝鸿枢对国均.老去师丹多忘事,少来之武不如人.车中顾马空能数,海上逢鸥想见亲.惟有弟兄归隠志,共将耕凿报尧仁."
"小园乘暖敞孤斋,畦埒经春尽绿苔.新笋偶随枯筿出,野花闲抱故藤开.双桐夹路元标井,酸枣依墙本乏台.北户清风时一至,此身疑到上皇来."
"河桥烟北寂寥城,山圃虽春气尚清.戏蝶有时飞自远,野禽终日语无情.露痕浥浥添花重,风意沾沾助絮轻.看徧物华还自看,乾坤同是一浮生."
"临溪长是见归乌,摇落初惊岁物徂.虎掌烟芒金穗密,雁头霜叶绀轮枯.差差去幕东西燕,两两随波上下凫.更向岸边横饮舫,便疑狂醉宿江湖."
"雨毕天高卷断虹,郊原无物不秋丰.禾麻自称霜前熟,梨枣偏依日处红.烟外短帘闲映柳,水边轻翼暗随风.田庐我亦牵魂梦,归去嵩阳一老翁."
"二月春风引夕阴,巩烟邙树怅登临.醯鸡瓮外天方阔,偃鼠河滨水正深.万叠绀螺山北耸,半边红壁日西沈.凭高薄暮人谁见,一寸如丹魏阙心."
"憭栗梧楸似楚骚,霜余寒水失溪毛.游鳞泼泼心应乐,乱雀飞飞意不高.平世功名难强立,昔贤卿相是真逃.人间万事无涯际,争得先生一藉糟."
"贤路绸缪早奋庸,搢绅元许黑头公.岩霖暂卷浮云外,国栋来参散栎中.仙禁巢阿思瑞鶠,野场收弋看冥鸿.恐难便遂东山卧,忧乐须将一世同."
"君家酥酪弟兄贤,督府从军滞幕莲.江上归音鱼失素,天边离思月成弦.阮毫答记无遗草,楚赋悲秋有剩篇.玉骨道风沈俊久,汉条新计会甘泉."
"河外轻寒气未佳,春襟愁目徧天涯.浓云破绽翻无雨,落日因循便作霞.麦陇寸苗思污雉,柳滩新叶欲藏鸦.如膏且冀均农惠,莫枉层阴挫物华."
"西北楼边路欲分,神臯不见见浮云.晋邮尺牍波中断,洛客归心笛里闻.丽赋有情伤桂魄,劳歌无节怨兰薰.汉家续食催西上,忍逐江鸥狎旧群."
"三楚风烟会汉津,凭高倦目此城闉.山前雾密疑藏市,楼上尘轻不污人.鸣瑟久抛雩舞地,称觞更负永和春.私书一纸离怀苦,望断波中六六鳞."
"云叶西来拂画楼,江南何处不汀洲.三春草绿王孙路,万海梅残陇使邮.落照窗扉尘作马,黄昏帘幕月成钩.张衡藻思能多少,玉案貂襜各自愁."
"一麾南北数移官,三见鶑花送雁寒.双鬓欺人还似雪,寸心忧国本如丹.雕虫曲艺论文浅,乘障迂儒破敌难.惟有归耕初志在,故田西接饮牛滩."
"日转西轩小雾开,羲皇高兴伴风来.层云气润犹蒸础,残电光微不应雷.曲沼清浑鱼对跃,暮帘明灭燕双回.凭高更结京华恨,魂遶梁园旧吹台."
"天角残虹截暮晖,南楼风快暑烟微.月波半露金枢穴,云叶全收玉女衣.气爽戍楼孤鹊去,雾沈荒苑数萤归.凉轩更作东山咏,何处庄环有世机."
"修邙才转便维嵩,都占黄河小曲中.秋助峰峦相倚碧,日催梨枣一番红.烟芜虽歇犹藏野,霜叶能飞不待风.关辅俗淳无巧弋,天边何意有惊鸿."
"登临何处恨春残,楼上池边夕照间.非意野云遮倦目,无情空水鉴衰颜.青谿久负幽人约,白发初辞宰相班.才与不才何足辨,此心都拟付庄环."
"西畿三辅切天阍,何意颁来细札文.学谬诗书惭作帅,身非甽亩更思君.使轺结辙横周道,乡木交阴忆汉枌.保傅上才敦雅眷,满章褒意蔼兰薰."
"出入台阶谢奋庸,白头持节更为公.临民不称瞻岩尹,慰俗犹依赠扇风.天许云鸿矰缴外,世怜池鹜稻粮中.一闻丽唱情何极,心结平津旧阁东."
"秋来遥说洒烦襟,季虎昆龙伴啸吟.弓影奋疑临酒释,荆枝欢意恋丛深.仙山校籍催归传,宿馆销魂警曙砧.我亦白头思共被,非君谁照急难心."
"多年零雨咏公归,得谢高怀与世违.池凤何尝嗟见夺,冥鸿终不更低飞.寿觞应举三朋酒,师衮闲抛一品衣.我亦摧颓逾耳顺,异时惇史托余辉."
"世隠东畿赋遂初,荆枝相乐本田庐.偶随幽鸟同还俗,何意惊鼷并载车.浴殿封芝惭视草,史阶簪笔玷成书.犹欣夙契寒松在,持谢雕章悦柏余."
"多年京洛寓灵台,贪见三山缥帙开.野鹤据轩真冒禄,跛䍧生奥苦为灾.茂陵养疾愔愔骨,庄室刳心寂寂灰.南鄙孤城非灞岸,欲乘春气望瑶魁."
"天畿巡部听车音,更值秋空卷夕霖.击壤但闻尧俗乐,宽条方识汉恩深.酾渠引漕民兼富,飞檄宣风令莫侵.余藻相存知厚意,孤松凌雪鹤鸣阴."
"几日都亭避宪骢,使台分节按江东.朝端旧简飞霜白,关外连艘饷粟红.晨鼓叠喧鸡埭月,暝帆遥卸雀桁风.先秋若有离怀咏,剩取芳筠作信筒."
"霁云衔苑雪云开,春色先从禁籞回.马上妩眉偏认柳,楼前妆额固知梅.吹残凤籥惊寒律,忙杀鸱幐取冻醅.莫问康年行乐意,寿觞初罢佛灯来."
"郧波翻縠抱城流,梦比春风第一州.槁质枉陪温树密,胜襟还负岘亭游.风英百种纷如绣,溪羽千声巧命俦.遥识使臣兴感地,浮云长映最高楼."
"公有长才动缙绅,朝廷不肯弃名臣.高怀空结山中社,远略今清塞外尘.竹坞未荒溪叶密,菊丛虽旧径花新.南台素壁题名处,莫惜麾铙一驻轮."
"二纪便蕃冒主恩,归来荣感两惊魂.昌辰尽见群龙出,急景俱随骇驷奔.史册褒贤空汗竹,山丘余泣已陈根.此身不减灵光殿,遗老班中岿独存."
"汉枌遗产接东陂,舒啸行吟失旧期.岭上孤猿惊别久,山中芳草怨归迟.鲋波希润宁堪待,龙断求丰忍自欺.负郭已荒金未佩,天涯浩叹满隆墀."
"最乐乘秋浩气全,洛台归兴满新篇.霞浆不杂甘辛味,庙瑟都遗掩抑弦.昆岭希珍惊倦鹊,兰台清吹饮吟蝉.欲知传诵人多少,正似三都纸贵年."
"壮心销尽见天机,敢惜功名与世违.拙似潘生难济用,老于蘧瑗转知非.多年鸡口惭争食,自古驽筋爱举肥.常恐冒荣孤晚节,春来魂梦到柴扉."
"春城岑寂早花开,久脱冠梁有薄埃.安邑本缘饥腹累,茂陵非为富赀来.惊罗晚雀同茅宇,争席春农伴茗杯.自有忘言记真意,不烦骚客赋衔枚."
"岁稔兵厨富酒材,几槽新溜滴芳醅.秋香自与兰英合,春色潜依竹叶回.蟹甲佐欢宾斝溢,鸱幐参贡县邮催.虽非平乐十千斗,愿奉康成三百杯."
"风蟾成晕露成霜,玉箭添筹怨漏长.四载归心同骑省,半分仙骨过东阳.惊猿久负排巢客,乘驷谁轻喻蜀郎.掩鼻裁诗多感慨,吟余星斗转秋潢."
"临波飞阁迓层飙,溽暑狂酲此并销.客至自同仙寇御,舟归不减郑公樵.云明别岛朝虹饮,月碎前溪夜鲤跳.借问北窗余兴否,羲皇高世一相招."
"履道遗坊敞净庐,昔人曾此赋闲居.园经汉传挥金罢,石记商贤作砺余.绿玉千竿多映水,苍帷双树竞凌虚.神交不必论年辈,一夕清吟万境如."
"岷峨秀气入京华,鹏翼抟风势莫涯.昆玉照人呈美璞,楚兰芬畹擢新芽.朝廷迁陟先诸彦,闾里光荣在一家.不鄙蒙阳疲病守,肯来同醉岸乌纱."
"言路再居无少补,护边三岁乏微勋.非才自合投闲地,竭节终期报圣君.老去风光流似水,病来世味薄如云.读书记一将忘十,少壮谁教不自勤."
"宝构沈沈夕雾迷,儒林俊老出分麾.中天秘牒河龙负,上路鸣铙筰马驰.香袭宠鞶惊放兽,野连丰芋蔽蹲鸱.潼江肯学淮阳卧,仙液真腴壮寿祺."
"右银仙闼倚云开,孤客缘何待诏来.一节新恩迂使驿,五花前署隔公台.英游但喜儒绅集,涸使偏惊吏腕催.昼槛宝鹓翔帝竹,夕轩瑶斗挂宫槐.朝无滥吹终逃郭,性有真愚敢望回.隽老裁篇褒意重,远分江汉濯余埃."
"冰解初分窦,波平便泛舟.岸花红吊影,沙鸭绿昂头."
"漾漾通仙穴,潺潺入故城.晚来丘壑思,并为一渠声."
"短绿抽心草,深红半面花.游鱼知底事,跳碎水中霞."
"已开临水径,自作探花人.岸柳何为者,都卢欲占春."
"桥脚时依树,阶唇便作河.初无心可洗,谁作洗心歌."
"何年留妙迹,真赏日云疏.不遇临池鉴,谁收坏壁书."
"一饥惯食腥腐,三嗅不分臭香.残质心灰已久,末年鼻壅何伤."
"竹圃云斋谢病还,更将禅号拟香山.诏恩叙旧君何让,从古英贤不得闲."
"催拜连翩凤诏飞,乐城幽概愿相违.高云出岫虽无意,且待商岩作雨归."
"紫汉回天斗柄横,萧萧羸马困遄征.南归昼绣恩偏厚,应有乡人笑夜行."
"紫垣疏舍拂霄霓,官烛台衾夜境凄.况是颜生无饮分,小斋应免醉如泥."
"省户沈沈奉秘斋,通宵箫唱九天来.如愚默坐将何比,维斗虚名本不材."
"鬰鬰舂陵旧帝家,黍离千古此兴嗟.萧王何事为天子,本爱金吾与丽华."
"丽康遗壤亘荒途,白水烟消拱木枯.陌上停骖聊借问,帝乡今有旧亲无."
"轻邮千里给台符,晓月征骖上道初.自比汉儒恩太渥,一生龚胜恨私车."
"柳市西头最远坊,归来先扫读书堂.闲园别有风流意,无限苔花上石床."
"宴坐聊为适性场,徧开尘箧治缣缃.偷闲须撰斋中录,道帙儒经各有房."
"修篁绿水已成阴,秀柏凌霜尽直寻.今日思人还爱树,岁寒颜色岁寒心."
"退食西轩玩竺坟,鹊炉烟细篆难分.劳生未识心斋理,枉学颜徒不茹荤."
"谁取孤根植槛旁,绛跗丹蘤鬭年芳.惊飙莫损亭亭艳,百子先秋未有房."
"落霞残日罢空楼,月挂黄昏破客愁.天上幸无封拜事,谁教蟾影曲如钩."
"九衢横骛徧骖騑,晓日浮云万盖迷.借问东京朱伯厚,一车何苦日奔驰."
"平日少游思郡掾,当年邓禹志功曹.如何一命联州刺,更冠灵峰赑屭鼇."
"诏版熏芝矞露浓,千龄华旦此亲逢.平刑六百叨优秩,已愧琅邪邴曼容."
"处世儒宫井臼贫,偶怀铜刻逐观宾.汉家衒鬻盈千数,却用淄川牧豕人."
"城外东风卷落花,更临春水惜年华.单车刺史无铙吹,叫杀荒池两部蛙."
"狐尾单衣汉绶长,归来珍馆看啼妆.将军幸有封侯力,忍使秦宫令太仓."
"外戚豪华善意钱,折巾平帻映鸢肩.支期一世惟偷宠,虚秉东京跋扈权."
"箕岭逃尧去不回,沈沈遗甃碧烟开.廉泉让水犹堪贵,何况曾轻天下来."
"室饵初尝谒帝晨,宫中鸡犬亦登真.可怜南面称孤贵,才作仙家守厕人."
"班葛才华尽冠时,如何褒贬两参差.八公竝号翀霄客,谁作当年诣吏辞."
"二山仙藻鬰纷纶,鸿宝于中秘术新.他日铸金多不效,余灾翻及献方人."
"隠庐早学蜗牛样,讲肆仍将马队邻.北望乌衣才一曲,拟携联简就书筠."
"楼上人惊岁律残,鲁郊齐垒有无间.夕阳高鸟知何意,飞尽青冥不肯还."
"田田香叶满桥阴,镂玉仙葩照玉浔.应恐天姿太明洁,浅红微绿护芳心."
"咒木成卢非我事,赌牛探炙亦何缘.乘闲欲数纹楸路,借问何如葛稚川."
"飞盖遥闻上凿龙,白云苍霭晓楼钟.匏瓜讼阁空南望,知到诸天第几重."
"重凿琼波弄酒船,翠珉英藻更相鲜.从兹春意无销歇,长似山阴癸丑年."
"昔记神皇驻六龙,横波箫鼓沸天中.谁知一代繁华意,吹作菰蒲落日风."
"藤箧纷披拥蠹筠,日开黄卷代谈宾.一经皓首心非悔,枉是无言对斲轮."
"上路传呼万毂流,羸骖踏月五更愁.城门争道无因入,始恨车前欠八驺."
"晓鉴霜毛乱欲飘,感衰怀壮两无聊.渊明雅思真高世,也解嘲人插素标."
"雨余春色太匆匆,已有残英满地红.先落后开应定分,一般迟日一般风."
"急雨前旬滞客筵,群葩何事亦翩翩.风长日暖东君醉,无限宫娃失翠钿."
"几年辞宠解华绅,佛忍庄恬共啬神.岁晏始知松柏茂,凌云高节不关春."
"芝术新园御陌东,飘然云鹤此相从.贵交亦有功成约,林下他年或见容."
"崔嵬缯阙倚云梯,三叠鸣笳引夕鼙.使范雄严天意悦,瑞氛斜日紫垣西."
"七子高风拂混茫,丹青遗影尚琳琅.山王偶尔兼荣遇,不得延年赠短章."
"沥恳囊封避政均,天恩从欲宠孤臣.回瞻始愧功名地,池有祥鹓阁有麟."
"路寝崔嵬敞九筵,相仪曾识帝心虔.汉家山委无穷瑞,尽属渊云奏赋年."
"奉行汉事稽遗典,陟配周诗讲肇禋.一世声名皆帝力,请君鸿笔剩书筠."
"分符怀钥两叨荣,公退宾尊恨独醒.禊洛赏花都未识,岁寒空爱竹青青."
"隠几铃斋咀道腴,洛烟嵩霭徧神都.时时更作书生咏,方信随何一腐儒."
"掉臂论交俗久讹,夫君高意遏颓波.蕣华暮落松凌雪,借问凋芳校几何."
"荣路徘徊力已疲,保全恩惠剧春熙.须知散栎无庸日,方到群材搆厦时."
"久厕鸾鸿刷羽翰,大都飞意倦须还.周南日夕归心动,笙月飘风尽有山."
"亲见仙科唱第时,宠均宣室对神厘.汉台诏令方深厚,好取名郎作训辞."
"老去勤勤念一丘,已将身世上虚舟.济川善谑情虽厚,似倚清才恼白头."
"寂寂虚堂一自幽,绀梢苍叶更临流.不须重画沧浪境,一片江天小样秋."
"几曲春渊逗碧塘,翚檐沙版照波光.多年不浴荀池凤,戏鹜时时下夕阳."
"薛县高台已半倾,碧波遗甃自盈盈.池蛙不辨兴亡意,犹学当年鼓吹声."
"茅栋山楹抱曲池,孤怀终日此忘归.生平方寸无机械,庭下群鸥且莫飞."
"春余池圃似郊村,吏散斜晖半府门.燕雀不知争底事,啁啾言语到黄昏."
"堂下溅溅水欲周,水清烟底见游鯈.主人不是无芳饵,此意从来信直钩."
"静岸无风敛夕霏,田田香叶满空地.戏鱼未必能知我,我自知鱼最乐时."
"雨洗神嵩绀黛凝,中天鸾鹤恣飞腾.更怜晚翠知人意,并入东楼第一层."
"二典勋华冠号荣,灿然三代继英声.如何孟子尊儒术,不肯临篇信武成."
"日日开门避宠呼,舞骖飞盖共虚徐.昔人枉解痊秦痔,只得君王五乘车."
"代故由来足纠纷,高才忧世强云云.太宗不用长沙傅,虚使群臣谥孝文."
"波环颍曲持竿石,云拥嵩岩炼药炉.尽是他年归隠计,更凭猿鹤作前驱."
"解郡西归疾有痊,洛台分籍养高贤.逍遥莫道无推重,云外传呼拜表天."
"暂息尘机不为年,高风聊借九区传.周聃汉朔谁能测,且作清时吏隠仙."
"笔阵谈锋醉幕天,遥知三俊共周旋.据鞍旧将曾销髀,不得行间左执鞭."
"谷浪如烟曲里深,使旗斋舫此幽寻.不知鱼鸟思人否,曾费东山拥鼻吟."
"沿缘绿筿无穷岸,萦带香荷几曲溪.可惜高秋真赏地,夕阳残月枉平西."
"阳郊陪礼忽三年,目想坛觚切绛烟.今夕纤萝还不动,百神应到紫宫前."
"两扶天御陟圆丘,璧月珠星拂彩旒.谁识从官兴感夜,卧听寒柝宿扬州."
"阳律初回七日春,谁将灵品占佳辰.镂金翦彩空迎福,无奈牛羊已胜人."
"鹫宇岧峣轶翠霏,清秋香火绝尘机.心明更接真空辨,应有天花满席飞."
"香拨檀槽奉客杯,细音余响碎琼瑰.只应强作弦中误,且欲周郎一顾回."
"万里春晖荡晓空,芳心何处不融融.惟余两鬓无情雪,最耐人间解冻风."
"偶随和气上层台,河里风烟已暗开.空说虎牢天地险,不知春色过关来."
"梵楼佛火千轮出,汉畤神光百道来.为报金吾休禁夜,太平箫鼓宴钧台."
"孝武威灵动百蛮,将军辛苦到阗颜.儒生未必无长策,枉使匈奴害狄山."
"贾傅感伤论表饵,董生推本对春秋.蹶张抵几能为相,谁序儒家冠九流."
"金门高隠宰官身,尽把功名付客尘.慧露真腴内消热,可烦霞脚一瓶春."
"龙衔缥质尊王贡,月满春规记焙名.此味赏音知有意,不将甘醴作交情."
"省访春丛艳最殊,寄来犹识锦霞舒.名园自宝仙葩种,可是全因勿翦余."
"贡焙僧岩各有名,手封奇品更丁宁.衰翁剧饮虽无分,且喜云腴伴独醒."
"一匳真茗慰铃斋,更伴仙卿逸藻来.夜啜晓吟俱绝品,心源何处著尘埃."
"高斋新境断纤尘,曲圃芳畦豫记春.今日且资移树法,明年应作看花人."
"绛艳由来拒早霜,金英自欲应重阳.主人昔意兼新意,并为寒葩两种香."
"不肯归休本俗才,痴儿了事太悠哉.劝君抽取文符手,且就凉轩鬭茗来."
"袁褚才名自古稀,可嗟高节晚相违.迟行便足为丞相,枉受黄罗乳母衣."
"此路前闻七圣迷,风霾终日暗天涯.心如摇旆头如葆,却羡枯桑了不知."
"晼晚千花已自稀,狂风犹欲挫芳菲.王昌近在墙东住,可惜残红取次飞."
"小集曾因善叙传,西州余藻复盈编.中郎久已成枯骨,争奈柯亭十六椽."
"章街十里瑞霙飞,有客蓬山寓直归.双履未穿乘款段,比量东郭是轻肥."
"一夕欢娱凤帐秋,晓天归驾待琼辀.银潢便是东西水,不独人间有御沟."
"紫宙风轻敛夕霏,露华应湿六铢衣.鹊桥贪问经年恨,不觉蛛丝减旧机."
"汉家猗殿敞云屏,青雀西来底有情.席上残桃犹可种,刘郎争奈不长生."
"萧萧墟落暮云寒,坏曲薪歌浃野欢.何处饭牛归路远,一声辛苦愬漫漫."
"白首江湖传散人,天弢解尽有天真.汉家不惜青蒲费,终为枚生一裹轮."
"八法神毫焕宝题,至今鸾鹊欲惊飞.临空莫遣流尘晦,幸有仙人拂石衣."
"韩邑西南上故原,春林几处驻行轩.何妨豫卜归休地,从古三公亦灌园."
"耕畴乔木许西偏,嵩颍相望似有缘.更问具茨南复北,那边堪作种芝田."
"粉箨烟膏秀可餐,森森庭际鬭檀栾.谁教节目生皮外,却解虚心保岁寒."
"匹马中衢类断蓬,疏星残月共寒空.汉家未给千门钥,弛镫墙阴避宪骢."
"万物迎春兔目开,亭亭圆影覆莓苔.孤根信得全身地,可待山中养不材."
"楚雀乘春翐翐飞,蒜头椒目禀生微.风前莫学惊鸥散,堂上人无海客机."
"空庭残雨伴风休,芳树阴阴晚雀留.无限好枝堪敛翼,不知何事更啁啾."
"像阁岧峣出翠阴,有人凭槛看嵩岑.方袍更语闽天旧,且取归心付佛心."
"槛外风烟洛汝通,宾簪禅毳此相从.主人解选登临地,数片秋天六六峰."
"缭绕西隄接暮云,半天残日尚留宾.归桡直渡无多怖,纵有风波不陷人."
"汉家甲令议蠲烦,曹札沈迷拥昼轩.城旦千条纷未举,始知黄老得名言."
"䡾䡾雕甍傍九衢,藻扃无复蕊函书.徘徊尚有飞轩月,不把孤光照碧疏."
"放溜轻舠掠晚沙,时时波底碎秋霞.清阴十里堪乘兴,疑到江东安道家."
"新年城曲坐溪台,密霰初收晚冻开.无限禽声兼柳意,欲催春色过湖来."
"水华烟态压回汀,客至无情亦有情.芳草不须缘短梦,一番新绿满塘生."
"闲拂苔矶弄钓轮,幽怀先赏潩滩春.沙鸥似未知余意,惊舞时时错避人."
"一水萦纡荡夕霏,樵风上下燕参差.斜阳无限沧洲景,可惜山阴兴尽归."
"春色东来不待招,烟光已过洛阳桥.如何解尽人间冻,鬓畔霜华转不消."
"洛浦冰消润韈尘,野禽何处不呼春.柳梢弄色花条软,已似遥嗤白首人."
"一世夔龙集盛期,公槐邦栋耸乔枝.更将出处均天分,荀凤庄鹏各有池."
"曾见青旗上苑回,瑞幡仙萼翦刀催.朝来独曝茅檐日,且暖蓬心一寸灰."
"岩曲孤根为底来,婆娑生意画云开.霜繁露重樛枝落,借问于今材不材."
"诘曲山阿冒石梯,听泉寻竹到招提.凭阑未徧催归驭,可惜溪西更有溪."
"刹刹寻僧驻盖频,已闻归骑趣城闉.岩云不散溪泉咽,野色幽声共怨人."
"宝阙凌云宴罢初,纷纷归骑徧春衢.灯光月彩留清玩,不觉车前甚宠呼."
"燕池昔有金丸戏,蝈氏今无牡菊烟.暗水群鸣聊借问,为官何似为私年."
"万数鸣蛙暑雨天,此声何必问憎怜.周公忍事肠三斗,寄怒犹烧牡菊烟."
"唳鹤啼乌隔斗城,喈喈辛苦报朝缨.僦庐不识端门漏,长愧东窗第一声."
"小园烟草接邻家,桑柘阴阴一径斜.卧读陶诗未终卷,又乘微雨去锄瓜."
"历尽危机歇尽狂,残年惟有付耕桑.麦秋天气朝朝变,蚕月人家处处忙."
"村南村北鹁鸠声,刺水新秧漫漫平.行徧天涯千万里,却从邻父学春耕."
"少年壮气吞强敌,晚觉丘樊乐事多.骏马宝刀俱一梦,夕阳闲和饭牛歌."
"梦惊单枕拂霜毛,月影初低烛影高.枝上万禽犹寂寂,寒鸡何事独三号."
"勤勤高意念林丘,新买溪园洛水头.千载圣贤方契会,恐君难作赤松游."
"芝廛松坞富烟霞,更接西台御史家.借问贤人何日聚,定知郎宿映台华."
"堂上春风至,欣欣草木情.鸦鸣藏柳暗,蝶舞映花明.暖日迟迟景,轻雷隐隐声.客来何所有,采蕨试新烹."
"堂上薰风至,阳曦午更骄.翫阴欣叶密,引饮快冰消.乳燕飞还堕,鸣蝉咽复调.清谈能却暑,应不费招邀."
"堂上西风至,郊原岁事成.雨余虹影落,云霁露华清.唧唧蛩鸣夜,飘飘雁度晴.登临多物色,笔落竞纵横."
"堂上寒风至,萧条静物华.映窗唯有竹,倚槛更无花.碧瓦霜初重,铜壶日易斜.罇罍延夜永,不觉已朝霞."
"招携共到习家池,云水为裳芰制衣.鱼戏轻舡浮枕簟,鸥随落日下汀矶.岸巾已得杯中趣,横吹如从天外飞.野性每来应未厌,骊驹宁复赋言归."
"公余吏隐剏新亭,野阔云低叠素屏.风动荷香翻偃盖,日摇波影散疏星.望穷南亩千重绿,坐久西山数点青.更待晚凉蝉乱噪,与君散策试同听."
"一番新雨洗华亭,四面晴天倚翠屏.并秀采莲舒嫩脸,孤飞白鹭带残星.披襟骤觉登仙乐,倚槛犹疑倒影青.横笛晚来声更好,龙吟泓下亦时听."
"萧然颜巷复谁堪,竟日潜心到五三.载酒未妨从靖节,围棋端不羡羊昙.逢人倾倒群儿笑,落笔纵横四座惭.旧学青箱知未替,更将新律付诸男."
"新秋爽气溢长空,弦诵低昻月映栊.济济青衿成鲁变,洋洋泮水咏洙风.群儒篆刻空章句,百氏纷纭赖折中.何日拔才空冀北,如今高誉满山东."
"皎皎清波满四空,疏林散影弄朦胧.援毫欲赋阳台梦,振袂欣乘玉宇风.已觉素秋来席上,却疑仙景落壶中.凌云未许攀仙桂,卧看冰轮没汉东."
"一方明月落长空,万里余辉鏁玉栊.蝉韵啾啾来远木,槐云袅袅弄清风.共邀载酒陶彭泽,走访谈经戴侍中.景物萧然无限思,靓粧应许过墙东."
"泮宫深闭绛帷空,摇想佳人照绮栊.闲倚画屏怜永夜,懒摇纨扇引凉风.直疑令史归天上,犹想阳台入梦中.展转觉来无一事,日摇槐影桂窗东."
"皎皎虚堂带月清,金风入律露华明.潘郎寓直生秋兴,韩子长歌忆短檠.惊鹊遶枝巢未稳,幽虫寻砌隐余声.却嫌诗思撩归梦,数尽髙城长短更."
"扰扰浮名绊此身,相逢樽酒眼还明.君如俊鹘方抟翮,我似弯弓不受檠.弱植幸容依玉树,新诗尝喜掷金声.他时会致青云上,莫厌卑栖岁屡更."
"秋堂幞被有余清,骤喜秋光泼眼明.帘外月华筛碎玉,床头萤火当长檠.直嫌唧唧秋虫响,且听琅琅弦诵声.善教尙烦留滞席,朝恩未许便归更."
"甘雨初匀岁事时,冥冥造物本无私.绿云卷地薰风细,翠浪翻天晓露滋.已见郊原深没马,预欣场圃积如坻.从来令尹忧民切,短句聊凭一解頥."
"朝廷庶事备成康,郡邑承风底事忙.要使幅员无旷土,始知冀北有留良.疏狂似我徒劳耳,术业如君讵易量.奔走幸容陪笑语,每观醉墨屡琳琅."
"薰蒸和气浃丰年,羸老欣闻诏令宣.疾恶如雠知劲节,清言有味乐推贤.却嫌松菊荒三径,故乞丝纶下九天.欲识邦人思厚德,四郊草木亦依然."
"汪汪万顷浸清波,千里旁渐惠泽多.化比宋均方渡虎,瑞同黄霸自生禾.盘根治剧观游刃,破胆投奸去宿疴.已有讴吟喧井邑,更传佳句似阴何."
"一官塞北似飘蓬,邂逅威严霁弱翁.它日若陪林下客,亦能把钓待秋风."
"借借声名自妙年,优优惠化咏来宣.宁夸衣锦光前牒,便拟挥金继昔贤.秀句屡同歌白雪,髙标犹幸视青天.自惭不得陪驺御,空想余风尚凛然."
"一麾聊复散余波,才比淮阴益办多.千里宣威憺夏日,三年种德敛秋禾.如纶忽听颁新渥,勿药还欣已旧疴.却恐九重思治行,蒲轮它日竟如何."
"鹏飞初不碍蒿蓬,自拟归休慕仲翁.况有仙姿标洞府,泠然御寇已乘风."
"南宫三日仕非轻,湖海归来一草亭.誉袭芝兰方冉冉,节髙松柏独青青.仁风已播袁宏扇,素尚行须毛玠屏.岂待朞年归报政,人占此地有台星."
"荘周蝴蝶梦魂轻,盘谷家山有旧亭.下笔未能工嫓白,折腰何敢望纡青.思鱼此日空弹铗,误墨他年点画屏.寂寞草玄绳户闭,犹堪归伴少微星."
"五月黄尘去传轻,褰裳几处宿邮亭.共知向日输心赤,莫叹微霜点鬓青.每傍重霄求宝剑,欲令新木作枯屏.流传賸有风骚句,摇想群公若会星."
"恩分千里赏犹轻,好建精思李柏亭.日映冰壶融皎洁,风临玉树发葱青.高名竞慕蒲葵扇,雅操宁施刻镂屏.梦得惠连春草句,虚传李白是金星."
"气盖千人一羽轻,九霄丹鹤唳华亭.姓名已入金瓯覆,留滞休嗟银印青.彩笔掞天摛丽藻,高标插地见长屏.盐梅他日从人望,商说何功比列星."
"圣代勤民岂外轻,声名今已播边亭.风摇铃阁终晨静,雨鏁棠阴满地青.赐表殊功宜冕服,荣分从吏亦缇屏.如公学问留闲郡,东壁何人应二星."
"十年尘土坐才轻,五斗犹堪佐县亭.鼎贵敢歆新绶紫,固穷唯有旧毡青.已甘终作轮囷木,未忍翻同屈曲屏.犹喜膺门被容接,常瞻郎位蔚然星."
"银钩落纸彩毫轻,醉写新诗入禁亭.学擅儒宗穷壸奥,文摛墨妙炳丹青.亲承零露如金掌,密蔽冲风似宝屏.雅意未须嗟出守,宵衣方念庻民星."
"九万鹏程举翮轻,蚤年高誉满江亭.曾分兰省趋墀赤,行从荷囊拜琐青.雅度最宜锵玉佩,精忠不用绿沉屏.欲令行部襜帷去,要使人争识景星."
"久嗟留滞压丛轻,桃李无言向野亭.展骥始应流汗赤,登龙早见出蓝青.三余共对贤人酒,四野欣瞻别驾屏.何日蒲轮趋加节,便看两两映魁星."
"半刺同流寄未轻,勤劳每念离乡亭.髙怀不羡貂蝉贵,丽句还酬玉案青.字买千金休择笔,才兼三绝好书屏.独惭后学波澜狭,明月舒空映小星."
"淮阴当日少年轻,官舍浑如寄旅亭.十载凄凉甘组绿,三冬讽诵伴灯青.才非徐孺惭悬榻,谄异陈咸岂触屏.独幸亲逢陶谢手,每观一字并华星."
"佐县三年敢意轻,掾曹还许暂平亭.齿延屡醉争扶白,嗣响非工愧取青.自此浮鸥容海浪,幸同驯鹿傍车屏.从今已恐终更去,怅望参商是别星."
"使轺问俗画轮轻,五马张筵驻驿亭.他日恩荣封诏紫,伫看蹇谔伏蒲青.才能并赐龙文剑,勋业同分云母屏.太史已书贤者聚,荀陈此地仰华星."
"暂来征骑出阇闉,却棹扁舟下小津.飒飒西风如送客,萧萧晚雨欲留人.一年踪迹无停日,千里羁游又远亲.为问篙师从此去,定知几日到东秦."
"溯水秋风扬短棹,穿林落日系孤舟.心清乍喜离嚣俗,野旷翻疑动旅愁.归雁高飞云杳杳,幽虫夜语草悠悠.此间景物君知否,即是潇湘一片秋."
"理棹频看溪水分,岸移不觉转孤村.渔翁醉卧滩沙穏,樵子行歌岸草昏.白鹭成行低欲落,清蝉无数断还闻.自将野色幷秋色,都付诗魂与醉魂."
"山云漠漠水溟溟,千里拏舟似叶轻.乍喜晚光偏照耀,却嫌秋色太分明.疑人鸥鸟看来熟,𣨼客荷花望处平.佳景直须乘兴入,蚤催风伯送吾行."
"阻风三日不舂粮,浪逆篙横未到庄.碧水赖知饶夜月,青山已复下残阳.每吟秋兴空多泪,欲赋西征细作行.行止定非臧氏力,艰难险阻自须尝."
"移种疑从紫府仙,世间凡草护芊眠.味高石蜜甘居下,效捷灵芝愧在前.玉𩊓并标官焙印,月团犹带御炉烟.年来海宇皆知愧,却笑神农未解煎."
"吏隐从人号懒仙,一瓯常及日高眠.要令万卷浇胸次,便觉三山到眼前.客至不须樽有酒,家贫肯厌突无烟.清泉近在南山麓,珍味殊胜渭水煎."
"不但蠲烦起醉仙,能令古莽失多眠.春风乍拂千岩上,晓雨初沾百草前.绛缕缝囊包紫璧,玉尘凝盌照清烟.今人嗤点前人拙,未肯须依古法煎."
"仰望群公若会仙,贪论茗饮未安眠.冥搜往往游尘外,得句时时在枕前.夜漏讴吟清彻骨,晴窗挥染净无烟.中秋风月佳辰近,应把云腴对竹煎."
"殷勤当日植文槐,志在经纶世岂知.古柏空传武侯庙,甘裳争诵召公诗.颓颜共惜成陈迹,厦屋初欣敞旧规.岂但一时追盛事,髙名从此看双垂."
"鬰鬰庭柯已百年,相传勿翦岂徒然.曾栖鸾凤枝条耸,直傍云霄雨露偏.彩制乍惊增昔构,佳名还喜契台躔.故知异日思遗爱,争指新堂说二贤."
"一见奇葩泼眼明,两川风物寄争新.十家京洛供长日,万朵东秦照暮春.谛视尚疑倾国女,醉吟犹付谪仙人.定知不是无情物,为有真香暗度频."
"紫檀刻蘂香初吐,红粉匀葩色正新.孤艳最宜微带雨,众芳谁复与争春.无端应恨风惊叶,不醉却宜花笑人.从此径须连夜赏,遶阑百匝未为频."
"如酥小雨压芳尘,曲槛重来花更新.莫怪东风钟异美,独将仙种殿余春.愧非阿母池邉客,喜见阳台梦里人.犹恨此生输蛱蝶,偷香抱蕊往来频."
"莼菜鲈鱼意未疏,归来端为忆吾庐.纵谈衮衮皆忘倦,豪气飘飘尚不除.赖有一经如长孺,休嫌四壁似相如.小窗宴坐无余事,门外频听长者车."
"平生贵异不谋身,率道恂恂范伯孙.巷有青衿来问道,家无赤脚可应门.抗章曾叩苍龙阙,谠议终开白兽罇.见说晚闻多妙教,悠悠浮世更堪论."
"传闻公退集群英,共惜残春到野亭.髙柳半天成翠幄,摇峰插地作长屏.应怜旷寂嚣尘绝,更觉萧疏物象泠.顾我阻陪车马客,空吟河畔草青青."
"淡荡春溪带晚城,胜游此地继兰亭.风摇波面琉璃簟,雨洗山光翡翠屏.举酒莫辞归酩酊,垂纶聊复向清泠.曾须踏月重追赏,要看林烟共罩青."
"数子声华久绝尘,更将诗律闘清新.烂如晓日铺红锦,穆若薰风泛绿苹.王谢由来多大手,何刘那得比斯人.从今海内传流徧,在处常应护鬼神."
"侧身西望涕沾翰,黄菊丹茰又满阑.徧插定应怜我远,从游谁复尽亲欢.年过骑省悲秋易,贫似司空乞酒难.何日故园鸣雁侣,醉归松竹挂衣冠."
"相逢晚岁莫情疏,径欲连墙卜并居.苦学羡君诗有味,固穷怜我食无余.从容杯酒频挥麈,斗薮尘埃喜振裾.闻道谈言过辅嗣,故应回首万浮虚."
"叹息朝廷记忆疏,未闻平子赋闲居.穷经岂但论糟粕,乐道宁能逐腐余.已觉烟霞亲几杖,不教尘土污簪裾.客来强起谈名理,寂寞茅斋尽日虚."
"心逐轻波去,身随匹马归.据鞍挥泪尽,回首一依依."
"日永不可过,夜凉愁更多.蝉声嘶晚月,孤枕梦如何."
"一别遽如许,归期可奈何.无心恋明月,有泪寄流波."
"凉飚此夕何佳哉,万里朱炎去不来.吹入离人多少恨,却将魂梦到阳台."
"萧萧初觉澹云轻,飒飒如闻转树声.收拾光辉浑在眼,应知骑省赋初成."
"窗外时闻一叶落,槐阴惊起几蝉鸣.秋风定是多情物,解作离肠欲断声."
"云卷天高鸟鹊飞,满庭槐影转风枝.可怜秋色谁分付,正是安仁作赋时."
"侍中宅畔千余朵,兴庆池边四五枝.何似城南王处士,满园无数鬬新奇."
"无奈狂风日日催,东君欲去复徘徊.应缘众卉羞相并,故遣妖姿最后开."
"半醉西施晕晓粧,天香一夜染衣裳.踌蹰欲画无穷意,笔法何人继赵昌."
"车骑雍容驻道傍,小园寻胜见花王.应知异日传佳句,处处人称黄四娘."
"恰恰清明昨夜过,海棠幽独占春多.杜陵不是无心赋,才薄难工奈若何."
"欲识东君用意工,故将残叶衬轻红.可怜雨洗胭脂湿,只怕风吹翠幄空."
"天扶宝运世兴王,庆陋猗兰入画堂.千载后观周礼乐,万邦摇奉舜衣裳.北门骄子常输賮,南极老人方效祥.试向红云瞻魏阙,侍臣应上万年觞."
"流虹启圣际千年,湛露洪恩下九天.腾踏欢声来击壤,氤氲瑞色散非烟.已赓圣代中和颂,更草前贤封禅篇.四海岂知蒙帝力,春台此日倍熙然."
"千秋从昔庆嘉名,四海而今贺太平.十里旌旗明晓色,万家弦管被新声.五云已逐阳乌现,百兽方随仪鳯鸣.更喜簪绅趋燕衎,南山祝圣愿同倾."
"九重丹诏锡恩荣,袅袅秋风卷旆旌.借甚搢绅争颂德,烂然衣锦得徐行.一钱选受群翁送,三径归来万事轻.宣室异时思贾傅,蒲轮应复召枚生."
"熙然伏运庆当千,初见箫韶被管弦.况际轺车临乐国,更张绮席会群仙.欢声已逐铿锵奏,和气方随律吕宣.何日九重颁召节,好从鹓鹭听钧天."
"清时乐事昔难逢,曦御初移昼景融.麦秀两岐翻翠浪,槐阴四面舞轻风.挥余玉尘谈无倦,醉倒金罍酒屡空.髣髴已闻颁鳯诏,朝来喜气满城中."
"十年乡校叹蹉跎,一日皇恩尽网罗.别去谓宜登上第,归来还复遇沉疴.秋风但结原鸰恨,晓露空闻蒿里歌.荣愿未酬身已殁,平生稽古竟如何."
"仙李遗风远,髙门积庆长.及身仪禁路,有子耀岩廊.不及千钟乐,应留八叶昌.凄凉封蜜印,髣髴映金章."
"故里尊疏傅,群公庆孟侯.方歆五福备,遽隔九原幽.叹息人何赎,褒荣礼独优.翻疑脱仙骨,名字照丹丘."
"萧叶蟠根大,于门结驷新.鹓行尊几杖,鹤骨离风尘.追挽倾朝绂,褒荣动帝宸.惟应两河道,犹想锦衣春."
"遗子一经足,成家五福幷.千钟欣禄养,万石仰荣名.日射铭旌字,风传衮铎声.摇知开吉地,不假问三生."
"榆社聆风远,兰阶托契深.兴宗知有自,处贵独无心.陇柏晞朝露,庭槐长夏阴.如公更何恨,顾我尚沾襟."
"断蓬随天风,飘荡去何许.寒草不自振,生死依墙堵.两途俱寂寞,众手剧云雨.坐令习主簿,下与鸡鹜伍.遥知竹林交,未肯一时数.翩翩三语掾,智与谩相补.髯刘吾所畏,道屈空去鲁.子才亦落落,倾盖极许予.四夔照河滨,一笑宽逆旅.堂堂吾景方,去作泉下土.未知我露电,能复几寒暑.思莼久未决,食荠转觉苦.我不逮诸子,要先诸子去.不种杨恽田,但灌吕安圃.未知谁善酿,可作孔文举.十年亦晚矣,请便事斯语."
"长风将佳月,万里到此堂.天游本无待,邂逅今夕凉.北窗旧竹短,南窗新竹长.此君本无心,风月不相忘.道人方燕坐,万物凝清光.不独揖霜雪,似闻笙鹤翔.乃知一念静,可洗千劫忙.明当携曲生,往问安心方."
"以我千金帚,逢君万斛船.要知穷有自,未觉懒相先.盆盎三年梦,篇章四海传.怱怱秣归马,离恨满霜天."
"一官不办作生涯,几见秋风卷岸沙.宋玉有文悲落木,陶潜无酒对黄花.天机衮衮山新瘦,世事悠悠日自斜.误矣载书三十乘,东门何地不宜瓜."
"建德我故国,归哉遄我驱.除道得欢伯,荆棘无复余.满怀秋月色,未觉饥肠虚.平林过西风,为我起笙竽.定知张公子,能共寂寞娱.执此以赠君,意重貂襜褕.破帽与青鞋,耐久心亦舒.危处要进步,安处勿停车.成亏在道德,不在功利区.收视以为期,问君此何如.开尊且复饮,辞费道已迂.闭口味更长,香断窗棂疏."
"金张与许史,不知寒士名.石交少瑕疵,但有一曲生.丝色随染异,择交士所贵.竹林固皆贤,山王以官累.匏酌可延客,藜羹无是非.土思非不深,无屋未能归.革华虽可侯,不敢践危地.木奴会足饱,宽作十年计."
"金章笑鹑衣,玉堂陋茅茨.石火不须臾,白驹隙中驰.丝鬓那可避,会当来如期.竹固不如肉,飞觞莫辞速.匏竹且勿喧,听我歌此曲.土花玩四时,未觉有荣辱.革木要一声,好异乖人情.木公不可待,且复举吾觥."
"千里烟草绿,连山雨新足.老牛抱朝饥,向山影觳觫.犊儿狂走先过浦,却立长鸣待其母.母子为人实仓廪,汝饱不惭人愧汝.牧童生来日日娱,只忧身大当把鉏.日斜睡足牛背上,不信人间有广舆."
"纷纷骑马尘及腹,名利之窟争驰逐.眼明见此山中吏,怪底吾庐有林谷.雌雄相对目炯炯,意闲不受荣与辱.掇皮皆真岂自知,坐令猫犬羞奴仆.我不是李卫公,欺尔无魂规尔肉.又不是曹将军,数肋射尔不遗镞.明窗无尘帘有香,与尔共此春日长.戏弄竹枝聊卒岁,不羡晋宫车下羊."
"江头云黄天酝雪,树枝惨惨冻欲折.耐寒野鸭不知归,犹向沙边弄羽衣.黄茅终日不自力,影乱弱藻相因依.惟有苍石如卧虎,不受阴晴与寒暑.舟中过客莫敢侮,闲伴长江了今古."
"雨后江上绿,客愁随眼新.桃花十里影,摇荡一江春.朝风迎船波浪恶,暮风送船无处泊.江南虽好不如归,老荠遶墙人得肥."
"智琼额黄且勿夸,回眼视此风前葩.家家融蜡作杏蔕,岁岁逢梅是蜡花.世间真伪非两法,映日细看真是蜡.我今嚼蜡已甘腴,况此有味蜡不如.只愁繁香欺定力,薰我欲醉须人扶.不辞花前醉倒卧经月,是酒是香君试别."
"云黄天为低,窗白雪初作.幽人睡方觉,帘外舞万鹤.斜斜既可人,整整亦不恶.不知来何暮,遂失梅花约.东风桃杏暖,不受珠玑络.聊回万斛润,点点付藜藿.幽人无酒饮,一笑供酬酢.岁晚会复来,相期在丘壑."
"密雪来催诗,似怪子不作.蔽天白漫漫,谁辨鹭与鹤.坐令天回笑,未受风作恶.急飞既繁丽,缓舞尤绰约.稍积草木上,断缟莽联络.终然要白日,印彼葵与藿.满眼丰岁意,空诗信难酢.慎勿辞典衣,已不虑填壑."
"一官专为口,俯仰汗我颜.顾将千日饥,换此三岁闲.冥冥云表雁,时节自往还.不忧稻粱绝,忧在罗网间.绝胜杜拾遗,一饱常间关.晚知儒冠误,犹恋终南山."
"杜门十日疾,因得观妄身.勿云千金躯,今视如埃尘.平生老赤脚,每见生怒嗔.挥汗煮我药,见此愧其勤."
"巨源邦之栋,急士如拾珍.定知柳下锻,远胜崔史陈.绝交虽已隘,益见叔夜真.士要虽衣食,求仁今得仁.释之与王生,盛美俱绝伦.吾评竹林咏,未可少若人."
"昔吾同年友,壮志各南溟.十年风雨过,见此落落星.秀者吾元茂,众器见鼎铏.许身稷契间,不但醉六经.时逢下车揖,慰我两眼青.勿忧事不理,伯始在朝廷."
"俗子令我病,纷然来座隅.贤士费怀思,不受折简呼.城东陈孟公,久阔今何如.明月照天下,此夕与君俱.不难十里勤,畏借东家驴.似闻有老眼,能作荐鹗书.功名勿念我,此心已扫除."
"张子霜后鹰,眉骨非凡曹.不肯兄事钱,但欲仆命骚.胡为随我辈,碌碌著青袍.相逢车马边,伎痒不得搔."
"平生诗作祟,肠肚困藿食.使我忘隐忧,亦自得诗力.绝知是余蔽,且复求今日.不如付杯酒,一笑万事毕.毛颖仅升堂,曲生真入室."
"我梦钟鼎食,或作山林游.当其适意时,略与人间侔.觉来迹便扫,我已不悲忧.人间安可比,梦中无悔尤."
"我策三十六,第一当归田.柴门种杂树,婆娑乐余年.是中三益友,不减二仲贤.柏树解说法,桑叶能通禅."
"有钱可使鬼,无钱鬼揶揄.百年堂前燕,万事屋上乌.微官不救饥,出处违壮图.相牛岂无经,种树亦有书.如何求二顷,归卧渊明庐.曝背对青山,鸟鸣人意舒.试数门前客,终岁几覆车."
"仲舒老一经,策世非所长.瓦鼎荐蔬食,但取充饥肠.伟哉贾生书,开阖有耿光.既珍亦可饱,举俗不见尝."
"扬雄平生学,肝肾困雕𫔔.晚于玄有得,始悔赋甘泉.使雄早大悟,亦何事于玄.赖有一言善,酒箴真可传."
"萧萧十月菊,耿耿照白草.开窗逢一笑,未觉徐娘老.风霜要饱更,独立晚更好.韩公真躁人,顾用扰怀抱."
"青青堂西竹,岁寒不缁磷.蓬蒿众小中,拭眼见长身.澹然冬日影,此处极可人.子猷幸见过,一洗声色尘."
"风雨破秋夕,梧叶窗前惊.不愁黄落近,满意作秋声.客子无定力,梦中波撼城.觉来俱不见,微月照残更."
"我圃殊不俗,翠蕤敷玉房.秋风不敢吹,谓是天上香.烟迷金钱梦,露醉木蕖粧.同时不同调,晓月照低昂."
"翩翩飞蛾掩明烛,见烹膏油罪莫赎.嘉尔萤火不自欺,草间相照光煜煜.却马已录仙人方,映书曾登君子堂.不畏月明见陋质,但畏风雨难为光."
"北风掠野悲岁暮,黄尘涨街人不度.孤鸿抱饥客千里,性命么微不当怒.梅花欲动天作难,蓬飞上天得盘桓.千里卧木枝叶尽,独自人间不受寒."
"翩然鸿鹄本不群,亦复为口长纷纷.去年弄影河北月,今年迎面江南云.还家不比陶令冷,持节正效相如勤.青天白日映徒御,玄发绛旆明江𣸣.舟前落花慰野老,浦口杜若愁湘君.遥知诗成寄驿使,万里春色当见分.赠人以言予岂敢,不忍负子聊云云.旧山虽好慎勿过,恐有德璋能勒文."
"飞花两岸照船红,百里榆堤半日风.卧看满天云不动,不知云与我俱东."
"风雨淮西梦,危魂费九升.一官遮日手,两地读书灯.见客深藏舌,吟诗不负丞.竹林虽有约,门户要人兴."
"去国频更岁,为官不救饥.春生残雪外,酒尽落梅时.白日山川映,青天草木宜.年华不负客,一一入吾诗."
"茅屋年年破,春风岁岁来.寒从草根退,花值客愁开.时序添诗卷,乾坤进酒杯.片云无思极,日暮却空回."
"雨过无桃李,唯余雪覆墙.青天映妙质,白日照繁香.影动春微透,花寒韵更长.风流到尊酒,犹足助诗狂."
"萧萧十日雨,稳送祝融归.燕子经年梦,梧桐昨暮非.一凉恩到骨,四壁事多违.衮衮繁华地,西风吹客衣."
"木末西风起,中含万里凉.浮云不愁思,尽日只飞扬.梦断头将白,诗成叶自黄.不关明主弃,本出涸阴乡."
"满眼长江水,苍然何郡山.向来万里意,今在一窗间.众木俱含晚,孤云遂不还.此中有佳句,吟断不相关."
"巧画无盐丑不除,此花风韵更清姝.从教变白能为黑,桃李依然是仆奴."
"病见昏花已数年,只应梅蕊固依然.谁教也作陈玄面,眼乱初逢未敢怜."
"粲粲江南万玉妃,别来几度见春归.相逢京洛浑依旧,唯恨缁尘染素衣."
"含章檐下春风面,造化功成秋兔毫.意足不求颜色似,前身相马九方皋."
"自读西湖处士诗,年年临水看幽姿.晴窗画出横斜影,绝胜前村夜雪时."
"经岁柴门百事乖,此身只合卧苍苔.蝉声未足秋风起,木叶俱鸣夜雨来.棋局可观浮世理,灯花应为好诗开.独无宋玉悲歌念,但喜新凉入酒杯."
"雨师风伯不吾谋,漠漠穷阴断送秋.欲过苏端泥浩荡,定知高凤麦漂流.檐前甘菊已无益,阶下决明还可忧.安得如鸿六尺马,暂时相对说新愁."
"天公嗔我眼常白,故著昏花阿堵中.不怪参军谈瞎马,但妨中散送飞鸿.著篱令恶谁能继,损读方奇定有功.九恼从来是佛种,会如那律证圆通."
"二十九年知已非,今年依旧壮心违.黄尘满面人犹去,红叶无言秋又归.万里天寒鸿雁瘦,千村岁暮鸟乌微.往来屑屑君应笑,要就南池照客衣."
"十月北风催岁阑,九衢黄土污儒冠.归鸦落日天机熟,老雁长云行路难.欲诣热官忧冷语,且求浊酒寄清欢.孤吟坐到三更月,枯木无枝不受寒."
"暂脱朝衣不当闲,澶州梦断已多年.诸公自致青云上,病客长斋绣佛前.随意时为师子卧,安心懒作野狐禅.炉烟忽散无踪迹,屋上寒云自黯然."
"年年春日寒欺客,今日春无一半寒.不觉转头逢岁换,便须揩目待花看.争新游女幡垂鬓,依旧先生日照盘.从此不忧风雪厄,杖藜时可过苏端."
"宦情吾与岁俱阑,只有诗盟偶未寒.鬓色定从今夜改,梅花已判隔年看.高门召客车稠叠,下里烧香篆屈盘.我亦三杯聊复尔,梦回鹓鹭出朝端."
"黄纸红旗意未阑,青衫俱不救饥寒.久荒三径未得返,偶有一钱何足看.世事岂能磨铁砚,诗盟聊可歃铜盘.不嫌野外时迂盖,政要相从叩两端."
"黄鸡白日唱初阑,便觉杯觞耐薄寒.坐上客多真足乐,床头易在不须看.更思深径挼红蕊,政待移厨洗玉盘.苦恨重城催兴尽,归时落日尚云端."
"墙头花定觉风阑,墙外池深酒亦寒.马健莫愁归路远,诗成未许俗人看.钓鱼不用寻温水,濯发真如到洧盘.一笑得君天所借,尊前无地著忧端."
"诗情不与岁情阑,春气犹兼水气寒.怪我问花终不语,须公走马更来看.共知浮世悲驹隙,即见平波散芡盘.得一老兵虽可饮,从今取友要须端."
"衮衮诸公车马尘,先生孤唱发阳春.黄花不负秋风意,白发空随世事新.闭户读书真得计,载肴从学岂无人.只应又被支郎笑,从者依前困在陈."
"足钱便可不须侯,免对妻儿赋百忧.一笑相逢亦奇事,平生所得是清流.谈天安用如邹子,扫地还应学赵州.南北东西底非梦,心闲随处有真游."
"千首能轻万户侯,诵君佳句解人忧.梦阑尘里功名晚,笑罢尊前岁月流.世事无穷悲客子,梅花欲动忆吾州.明朝又作河梁别,莫负平生马少游."
"士固难推挽,君其自宠珍.诗成建安子,名到斗南人.晚岁还为客,微官只为身.向来书尽熟,去不愧张巡."
"岸阔舟仍小,林空风更多.能堪几寒暑,又作隔山河.看客休题凤,将书莫换鹅.功名大槐国,终要白鸥波."
"高花玉质照穷臈,破雪数枝春已多.一时倾倒东风意,桃李争春奈晚何."
"竹影满幽窗,欲出腰髀懒.何以同岁暮,共此晴云椀.摩挲蛰雷腹,自笑计常短.异时分忧虞,小杓勿辞满."
"碎身鹰犬惭何忍,埋骨诗书事亦微.霜露深林可终岁,雌雄暖日莫忘机."
"退之送穷穷不去,乐天待富富不来.政须青山映白发,顾著皂盖争黄埃.何如父子共一壑,庞家活计良不恶.阿奴况自不碌碌,白鸥之盟可同诺.三间瓦屋亦易求,著子东头我西头.中间共作老莱戏,世上乐复有此不.问梦膏肓应已瘳,归来归来无久留.竹林步兵非俗流,为道此意思同游."
"平生张翰极风流,好事工文妙九州.灯里偶然同一笑,书来已似隔三秋.林泉入梦吾当隐,花鸟催诗岁不留.安得清谈一陶写,令人绝忆许文休."
"四岁冷官桑濮地,三年羸马帝王州.陶潜迷路已良远,张翰思归那待秋.病鹤欲飞还踯躅,孤云欲去更迟留.盍簪共结鸡豚社,一笑相从万事休."
"大难词源三峡流,小难诗不数苏州.了无徐生齐气累,正值宁子商歌秋.鹄飞千里从此始,骥绝九衢谁得留.岁晚烦君起我病,两篇三叹不能休."
"一欢玄发水东流,两脚黄尘阅几州.王湛时须看周易,虞卿未敢著春秋.不辞彭泽腰常折,却得邯郸梦少留.有句惊人虽可喜,无钱使鬼故宜休."
"梦中与世极周流,错认三刀是得州.拟学耕田给公上,要为同社燕春秋.囊间已办青芒屦,桑间想闻黄栗留.傥有幽人咨出处,为言无况莫来休."
"毛颖陈玄虽胜流,也须从事到青州.重吟玉树怀崔子,欲唱金衣无杜秋.官柳正须工部出,园花犹为退之留.篮舆自可烦儿辈,一笑来从樾下休."
"不见圆机论九流,纷纷骑鹤上扬州.令之敢恨松桂冷,君叔但伤蒲柳秋.汝海蛇杯应已悟,襄陵驹隙竟难留.来牛去马无穷债,未盖棺前盍少休."
"莫赋涧松鬰鬰,但吟陂麦青青.为妇读刘伶传,教儿书宁戚经."
"种竹可侔千户,拥书不假百城.何必思之烂熟,热官无用分明."
"如来性海深复深,著书与世湔蓬心.画沙累土皆佛事,况乃一字能千金.老郎居尘念不起,法中龙象人师子.前身智永心了然,结习未空犹寄此.怪公聚笔如须弥,经成笔尽手不知.凌云题就韦诞老,愿力所到公何疑.珠函绣帙芝兰室,护持金刚竦神物.枯葵应感不足论,毛颕陶泓俱见佛."
"七孔穿针可得过,冰蚕映日吐寒波.练飞空咏徐凝水,带断疑分汉帝河.川后不愁微步袜,鲛人暗动卷绡梭.才高下视玄虚赋,对此区区转患多."
"朱朱与白白,著意待春开.那知洞房里,已傍额黄来."
"韵胜谁能舍,色庄那得亲.朝阳一映树,到骨不留尘."
"黄罗作广袂,绛帐作中单.人间谁敢著,留得护春寒."
"一花香十里,更值满枝开.承恩不在貌,谁敢鬬香来."
"茂林当日映群贤,也唤畸人到席间.弃我便惊车辙远,怀君端合鬓毛班.梦中犹得攀珠树,别后能忘倒玉山.遥想诗成记来日,笔端风雨发天悭."
"高人主簿固非宜,天马何妨畧受鞿.会有梅花堪寄远,可因莼菜便怀归.相如未免家徒壁,季子行看嫂下机.且复哦诗置此事,江山相助莫相违."
"路断赤墀青琐贤,士龙同此屋三间.愁边潘令鬓先白,梦里老莱衣更班.欲学大招那有赋,试谋小隐可无山.一钱留得真堪笑,未到囊空犹是悭."
"木枕蒲团病更宜,从教恶少事鞍鞿.元无王老又何怨,不有曲生谁与归.六日取蟾乖世用,三年刻楮费天机.只应杖屦从公处,未觉平生与愿违."
"借屋三间稍离尘,携书一束谩娱身.客居最负青春好,世事空随白发新.造化小儿真薄相,市朝大隐亦长贫.独无芋粟供宾客,虚辱先生赋北邻."
"乡里小儿真可怜,市朝大隐正陶然.固应聊颂屈原橘,底事便歌杨恽田.广陌遥知驹款段,曲池犹记鹭联拳.对床夜雨平生约,话旧应惊岁月迁."
"蚍蜉堪笑亦堪怜,撼树无功更怫然.赋就柳州聊解祟,诗成彭泽要归田.身谋共悔蛇安足,理遣须看佛举拳.怀祖定知当晚合,次君未可怨稀迁."
"镜中无复故人怜,却愧谋生后计然.叔夜本非堪作吏,元龙今悔不求田.怀亲更值薪如桂,作客重看栗过拳.万事巧违高枕卧,忧来一夕费三迁."
"九月逢连雨,萧萧稳送秋.龙公无乃倦,客子不胜愁.云气昏城壁,钟声咽寺楼.年年授衣节,牢落向他州."
"风伯方安卧,云师亦少饕.气连河汉润,声到竹松高.老雁犹贪去,寒蝉遂不号.相悲更相识,满眼楚人骚."
"寒入薪刍价,连天两眼愁.生涯赤藤杖,契分黑貂裘.乌鹊无言暮,蓬蒿满意秋.同时不同味,世事剧悠悠."
"白菊生新紫,黄芜失旧青.俱含岁晚恨,并入夜深听.梦寐连萧瑟,更筹乱晦冥.云移过吴越,应为洗余腥."
"维摩之室本自空,忽惊满月临丹宫.稽首世尊真实相,不比图画填青红.天女之孙擅天巧,经纬星宿超庸庸.沦精入此三昧手,一念直到祇园中.意匠经营与佛会,七宝欲动声珑珑.眉间毫光放未尽,指下已带旃檀风.飞梭本是龙变化,挟大威德行神通.恍若祇洹遇佛影,岂彼台像能比崇.共惟此事不思议,细看众巧无遗踪.日浮鸡园赤烂烂,天入鹫岭青丛丛.那知金臂是正倒,但觉已挫千魔锋.龙天四众俨然侍,喜满尺宅俱成功.向来八风几卷地,众宝行树无摧桻.老萧区区佛所悯,岂与十二蛲蚘同.重云之殿珠作帐,一朝入海奔雷公.幸留此像不为少,福聚万纪兼千总.余休八叶终灰烬,坚固却赖三眠虫.似闻法猛藕丝像,当时已不随烟东.煌煌二宝照南北,客摄万鬼专其雄.龙华已耀东坡墨,惊梦不假撞洪钟.唯有兹图晦几岁,留待公句贻无穷.画沙累土皆见佛,而况笔墨如此工.亦念众生业障厚,要与机杼聊分攻.从今俱尽未来世,买丝不绣平原容."
"君家苍石三峰样,磅礴乾坤气象横.贱子与山曾半面,小窗如梦慰平生.炉烟巧作公超雾,书册尚避秦皇城.病眼朝来欲开懒,借君岩岫障新晴."
"故园归计堕虚空,啼鸟惊心处处同.四壁一身长客梦,百忧双鬓更春风.梅花不是人间白,日色争如酒面红.且复高吟置余事,此生能费几诗筒."
"狂夫缚轩冕,自许稷契身.静者乐山林,谓是羲皇人.不如两忘快,内保一色醇.伟哉道山杰,滞此汝水滨.大来会阔步,小憩得幽欣.一斋有琴酒,万事无缁磷.不作子公书,肯受元规尘.人言君侯痴,我知丈人真.月明泉声细,雨过竹色新.是间有真我,宴坐方申申."
"一春不雨但多风,家家买龟问丰凶.天宁疏头与天通,泚笔未了云埋空.一雨三日勤老龙,陇头满眼十分丰.法中福将两英雄,自诡去立丘山功.堂头老师言语工,一诗自直三千钟.不忧乞米送卢仝,末章谨已藏胸中."
"君不见领军家有鞋一屋,相国藏椒八百斛.士患饥寒求免患,痴儿已足忧不足.伯龙平生受鬼笑,无钱可使宜见渎.但当与作谪仙诗,聊复使渠终夜哭.诗中有味甜如蜜,佳处一哦三鼓腹.空肠时作不平鸣,却恨忍饥犹未熟.冰壶先生当立传,木奴鱼婢何足录.颜生狡狯还可怜,晚食由来未忘肉."
"东门柳,年年岁岁征人手.千人万人于此别,柳亦能堪几人折.愿君遄归与君期,要及此柳未衰时."
"花房小如许,铜剪黄金涂.中有万斛香,与君细细输."
"来从底处所,黄露满衣湿.缘憨翻得怜,亭亭倚风立."
"奕奕金仙面,排行立晓晴.殷勤夜来雪,少住作珠璎."
"亭亭金步摇,朝日明汉宫.当时好光景,一似此园中."
"东风知君将出游,玉人迥立林之幽.欹墙数苞乃尔瘦,中有万斛江南愁.君哦新诗我听莹,句里无尘春色静.人人索笑那得禁,独为君诗起君病.欲语未语令人嗟,桃李回看眼中沙.同心不见昭仪种,五出时惊公主花.典衣重作明朝约,聊复宽君念归洛.笛催疏影日更疏,快饮莫教春寂寞."
"君不见铜雀台边多事土,走上觚棱荫歌舞.余香分尽垢不除,却寄书林污缣楮.岂如此瓦凝青膏,冷面不识奸雄曹.吕公已去泫余泣,通谱未许弘农陶.暮年得君真耐久,摩挲玉质云生手.未知南越石虚中,亦有文章似君否.西家扑满本弟昆,趣尚清浊何年分.一朝堕地真瓦砾,莫望韩公无瘗文."
"老龟千年作一息,天地并入支床力.何年生此石肠儿,非皮裹骨骨裹皮.君家元绪不慎口,遂与老桑同一朽.知君游世磨不磷,往作道人之石友.道人莫欺此龟无六眸,试与话禅当点头."
"建康九酝羙,侑以八品珍.除瘴去热恼,与茶不相亲.满月堕九天,紫面光磷磷.平生酪奴谤,脉脉气未申.定论得公诗,雅号知凝神.执持甘露椀,未觉有等伦.破睡及四座,愧我非嘉宾.危楼与世隔,万事不及唇.成公方坐啸,赏此玉花匀.收杯未要忙,再试晴天云.开口得一笑,兹游念当频.闭眼归默存,助发梨枣春."
"爱河漂一世,既溺不能止.不如淡生活,吟诗北窗里.肺肝亦何罪,困此毛锥子.不如友曲生,是子差可喜.三杯取径醉,万绪散莫起.奈何刘伶妇,苦语见料理.不如一觉睡,浩然忘彼己.三十六策中,此策信高矣.政使江变酒,誓不涉其涘.尚须学王通,艺黍供祭祀."
"古人争名翰墨薮,柿叶桑根俱不朽.固知老褚下欧阳,控御管城须好手.嫁非好时聊自强,幅则甚短惭甚长.闻道蔡侯闲石臼,为借余力生银光."
"儿时学道逃悲欢,只今未免忧饥寒.浮生万事蚁旋磨,冷官十年鱼上竿.竹林步兵亦忍辱,长安闭门出无仆.门前故人拥庐儿,政坐向来甘碌碌.公不见古人有待良不多,利名溺人甚风."
"波.垂露成帏仲长统,明月为烛张志和.尘中别多会日少,世事欲谈何可了.胸中万卷已无用,劝公留."
"眼送飞鸟.两翁观光今几时,赋归有约时已稽.未暇藏身北山北,且须."
"觅地西枝西.愿从我翁归洗耳,不用妓女污山水.肩舆亦莫要仆夫,自有门生与儿子."
"小草浪出山,大隐乃居市.功名一画饼,甚矣痴儿计.倾身犯火宅,顾自以为戏.汗颜逢冰子,更复问奚自.三肃斋中人,本是青云器.虽然山上山,政尔吏非吏.肃肃窗前竹,见引著胜地.世间剧寒暑,了不受荣悴.门前剥啄客,欲问观我意.但持邯郸枕,赠我一觉睡."
"一慵缚两脚,闭户了晨夜.梦攀城西树,起造君子舍.紫髯出堂堂,见客披衣谢.平生功名手,嗜静如食蔗.小斋剧冰壶,中明外无罅.要知日用事,趺坐看鸟下.主人心了了,竹石亦闲暇.儿童惯看客,我车当日驾.平分斋中闲,风月不待借.还须酒屡费,不用牛心炙."
"西来金衣鹤,书落汝水湄.云霞映道路,中有迎翠诗.遥知五斗粟,未办买山资.政要百尺楼,了此浮天眉.森然诗中画,想见凭栏时.朝曦与暮霭,百变皆令姿.君方领此意,簿书何急为.众手剧云雨,唯山不瑕疪.当年四老翁,视世轻于芝.坐令山偃蹇,不受人招麾.谁欤楼中客,俯仰与山期.顾要君折腰,督邮真小儿.因之感我意,故岩归已迟.便携灵运屐,不待德璋移."
"庭柏不受寒,依然照人绿.雾收晨光发,可玩不可掬.道人方出定,不复辨羊鹿.微云度遥天,一笑立于独.嗟予晚闻道,学看传灯录.三生蠹书鱼,万卷今可束.毂虽已破碎,犹欲大其辐.是身堪底用,况乃五斗粟.自从识师面,日月几转毂.受师炉中烟,无处著荣辱.周妻与何肉,恨我未免俗.从今谢百事,请作龟头缩.却笑长沙傅,区区问淹速.聊将非舌言,往和无谱曲."
"典刑奕奕照来今,鹤发鱼轩汝水浔.避地梁鸿不偕老,弄乌莱子若为心.送葬忽见三千乘,奉裞那闻五百金.妇德母仪俱不愧,碑铭知已托张林."
"去年披雾识儒先,欲拜萱堂未敢前.卢壶要传纱缦业,王裒忽废蓼莪篇.秀眉隔梦黄垆里,落日驱风丹旐边.佛子归真定何处,空令苦泪涨黄泉."
"洛阳城边风起沙,征衫岁岁负年华.归途忽践杨柳影,春事已到芜菁花.道路无穷几倾毂,牛羊既饱各知家.人生扰扰成底事,马上哦诗日又斜."
"飞絮春犹冷,离家食更寒.能供几岁月,不办了悲欢.刺史蒲萄酒,先生苜蓿盘.一官违壮节,百虑集征鞍."
"斗粟淹吾驾,浮云笑此生.有酒酬岁月,无梦到功名.客里逢归雁,愁边有乱莺.杨花不解事,更作倚风轻."
"不到龙门十载强,断崖依旧挂斜阳.金银佛寺浮佳气,花木禅房接上方.羸马暂来还径去,流莺多处最难忘.老僧不作留人意,看水看山白发长."
"禅师瓶贮几多空,欲问以书无去鸿.鲁县人迎波若杖,天宁树起吉祥风.荒山春色篇章里,快士交情笔砚中.一日尘沙双碧眼,归时应与去时同."
"旧喜看书今不看,且留双眼向孱颜.从来作梦大槐国,此去藏身小玉山.暮霭朝曦一生了,高天厚地两峰闲.九华诗句喧寰宇,细比真形伯仲间."
"中庭淡月照三更,白露洗空河汉明.莫遣西风吹叶尽,却愁无处著秋声."
"乱眼龙蛇起平陆,前身羲献已黄墟.客来空认袁公额,泪尽惭无杨恽书."
"量才不数制鱼额,四海神交顾建康.但见横行疑长躁,不知公子实无肠."
"老心霜下松,名与隆公齐.人物北斗南,佛事东院西.平生四海脚,不踏四海泥.晚说汝州禅,饱啖天宁虀.梦中与我遇,相扶两枯藜.每见眼自明,不复烦金篦.却从梦中别,未免意惨污.它时访生死,林深路应迷."
"雨意欲成还未成,归云却作伴人行.依然壤郭中牟县,千尺浮屠管送迎."
"杨柳招人不待媒,蜻蜓近马忽相猜.如何得与凉风约,不共尘沙一并来."
"尘起一月忧无禾,瓦鸣三日忧雨多.书生重口轻肝肾,不如墙角蚯蚓方长哦.少昊行秋龙洒道,风作万木皆商歌.病夫强起开户立,万个银竹惊森罗.人间伟观如此少,倚杖不觉泥及靴.菊丛欹倒未足道,老境知奈梧桐何.是事且置当务本,菜圃已添三万科."
"去年中秋端正月,照我霑襟万条血.姮娥留笑待今年,净洗金觥对银阙.高唐妬妇心不闲,招得封姨同作难.岂惟恨满月宫里,肠断西山吴彩鸾.却疑周生怀月去,待到三更黑如故.人间今乏赵知微,无复清游继天柱.南枝乌鹊不敢哗,倚杖三叹风枝斜.明年强健更相约,会见林间金背蟆."
"黄花不负秋,与秋作光辉.夜霜犹作恶,朝日为解围.今晨岂重九,节意入幽菲.孤芳擅天地,众卉亦已微.殷勤黄金靥,照耀白板扉.沽酒欲寿花,孔兄与我违.清坐绝省事,未觉此计非.夕英岂不腴,骚人自难肥."
"墙厚不盈咫,人间隔蓬莱.高柳唤客游,我辈御风来.坐久落日尽,澹澹池光开.白云行水中,一笑三徘徊.鸭儿轻岁月,不受急景催.试作弄篙惊,徐去首不回.无心与境接,偶遇信悠哉.再来知何似,有句端难裁."
"奏书初不待衡谭,奠璧都南万玉参.黄屋倚霄明半夜,紫坛承月眩诸龛.声喧大吕初终六,影动玄圭陟降三.可是天公须羯鼓,已回寒驭作春酣."
"云叶垂鸡竿,雪花眩鸾旗.一天丰年意,飘入万寿巵.茫茫玉妃班,影乱千官仪.也知楼头喜,舞态方自持.教坊可怜女,面赤婆娑时.天公一笑罢,未觉风来迟.小儒惊伟观,到笏不敢吹.归家得细说,平分遗妻儿.茅檐玉三尺,坐玩可乐饥.生活太冷淡,侑以一篇诗."
"清游天不借,破帽沙疾吹.下马榱桷鸣,未恨十里陂.风余檐铎语,坐定炉烟迟.新春碧瓦丽,古意乔木奇.黄冠见客喜,此士定不羁.但愧城中尘,浼子青松枝.人间争夺丑,我亦寄枯棋.输赢共一笑,马影催归时."
"偶然思玉仙,便到玉仙游.兴尽未及郭,玉仙失回头.成毁俱一念,今昔浪百忧.未知横笛子,亦解此意不.春风所经过,水色如泼油.垂鞭见落日,世事剧悠悠."
"来禽花高不受折,满意清明好时节.人间风日不贷春,昨暮烟脂今日雪.舍东芜菁满眼黄,胡蝶飞去专斜阳.妍嗤都无十日事,付与梧桐一夏凉."
"暖日薰杨柳,浓春醉海棠.放慵真有味,应俗苦相妨.宦拙从人笑,交疏得自藏.云移稳扶杖,燕坐独焚香."
"街头女儿双髻鸦,随蜂趁蝶学夭邪.东风也作清明节,开遍来禽一树花."
"卷地风抛市井声,病夫危坐了清明.一帘晚日看收尽,杨柳微风百媚生."
"朝来庭树有鸣禽,红绿扶春上远林.忽有好诗生眼底,安排句法已难寻."
"忆看梅雪缟中庭,转眼桃梢无数青.万事一身双鬓发,竹床欹卧数窗棂."
"清池不受暑,幽讨起予病.长安车辙边,有此荷万柄.是身虽可懒,共寄无尽兴.鱼游水底凉,鸟宿林间静.谈余日亭午,树影一时正.清风不负客,意重百金赠.聊将两鬓蓬,起照千丈镜.微波喜摇人,小立待其定.梁王今何许,柳色几衰盛.人生行乐耳,诗律已其剩.邂逅一樽酒,它年五君咏.重期踏月来,夜半啸烟艇."
"我如东郊马,欹侧甘瘦病.今晨举足轻,起行得幽胜.抚窗唤懒融,槁面初出定.眼中无长物,坐久炉烟正.门前几乌帽,来往送朝暝.岂知帽影边,有地白日静.宝阁阴肃肃,童子色不令.年来惜违人,一笑取归径.愿言捐何肉,终岁奉清净.檐铎岂印吾,出门有余听."
"离离树子鹊惊飞,独倚枯筇无限时.千丈虚廊贮明月,十分奇事更新诗.人间路绝窗扉语,天上云空阁影移.遥想王戎烛下算,百年辛苦一生痴."
"天缺西南江面清,纤云不动小滩横.墙头语鹊衣犹湿,楼外残雷气未平.尽取微凉供稳睡,急搜奇句报新晴.今宵绝胜无人共,卧看星河尽意明."
"十月天公作许悲,负霜鸿雁不停飞.莽连万里云一去,红尽千林秋径归.病夫搜句了节序,小斋焚香无是非.睡过三冬莫开户,北风不贷芰荷衣."
"漫郎功业大悠然,拄笏看山了十年.黑白半头明镜里,丹青千树恶风前.星霜屡费惊人句,天地元须使鬼钱.踏破九州无一事,只今分付结跏禅."
"柳送腰支日几回,更教飞絮舞楼台.颠狂忽作高千丈,风力微时稳下来."
"畴昔翁才比太师,固应生女作门楣.人间似梦风旌出,佛子何之宰树悲.五百裞金空穗帐,三千车乘忽荒陂.它年不共江流去,突兀张林妇德碑."
"为眼不计脚,攀梯受微辛.半天拍阑干,惊倒地上人.风从万里来,老夫方岸巾.荒荒春浮木,浩浩空纳尘.夕阳差万瓦,赤鲤欲动鳞.须臾暮烟合,青鲂映奫沦.万化本日驰,高处觉眼新.借问龛中仙,坐稳今几辰.俗子书满壁,澹然不生嗔.唯有太行山,修供独殷勤."
"微云生屋脊,欹枕看培𪣻.崔嵬乱一瞬,泰华入搔首.须臾万银竹,壮观惊户牖.摧击竟自碎,映空白烟走.余飚送未了,日色在井口.去冬三寸雪,寒日澹相守.商量细细融,未觉经旬久.谁能料天工,办此颖脱手.一凉满天地,平分到庭柳.叶端啸余风,送我一杯酒.画屏题细字,尽记同来友.俗眼之所遗,此事当不朽."
"微官有阀阅,三赋池上诗.林密知夏深,仰看天离离.官忙负远兴,觞至及良时.荷气夜来雨,百鸟清昼迟.微风不动苹,坐看水色移.门前争夺场,取欢不偿悲.欲归未得去,日暮多黄鹂."
"明波影千柳,绀屋朝万荷.物新感节移,意定觉景多.游鱼聚亭影,镜面散微涡.江湖岂在远,所欠雨一蓑.忽看带箭禽,三叹无奈何."
"万里功名路,三生翰墨身.暮年铜虎重,浮世石羊新.天地悭豪杰,山川泣吏民.空传四十诔,竟不识斯人."
"门前柿叶已堪书,弄镜烧香聊自娱.百世窗明窗暗里,题诗不用著工夫."
"琢句不成添鬓丝,且搘筇杖看云移.槐花落尽全林绿,光景浑如初夏时."
"赤日可中庭,树影歛不开.烛龙未肯忙,一步九徘徊.梦中惊耳鸣,欲觉闻远雷.屋山奇峰起,欹枕看云来.变化信难料,转头失崔嵬.虽然不成雨,风起亦快哉.槐叶万背白,少振十日埃.白团岂办此,掷去羞薄才.蜻蜓泊墙阴,近人故多猜.墙西岂更热,已去却飞回."
"宁食三斗尘,有手不揖无诗人.宁饮三斗醋,有耳不听无味句.墙东草深兰发薰,君先梦我我梦君.小窗诵诗灯花喜,窗外北风怒未已.书生得句胜得官,风其少止尽人欢.五更月晕一千丈,明日君当泛淮浪.去去三十六策中,第一买酒鏖北风."
"今日天气佳,忽思赋新诗.春光挟晴色,并上桃花枝.白云浩浩去,天色青陆离.余霏遇晚日,彩翠纷新奇.天公出变化,惊倒痴绝儿.逶迤或耐久,美好固暂时.平生一枝筇,稳处念力衰.澹然意已足,却赴青灯期."
"细读平安字,愁边失岁华.疏疏一帘雨,淡淡满枝花.投老诗成癖,经春梦到家.茫然十年事,倚杖数栖鸦."
"窗间光影晚来新,半幅溪藤万里春.从此不贪江路好,剩拚心力唤真真."
"夺得斜枝不放归,倚窗承月看熹微.墨池雪岭春俱好,付与诗人说是非."
"未央宫里红杏,羯鼓三声打开.大庾岭头梅萼,管城呼上屏来."
"日落川更阔,烟生山欲浮.舟中有闲地,载我得同游."
"层层水落白滩生,万里征鸿小作程.日暮微风过荷叶,陂南陂北听秋声."
"不读远游赋,放怀兹地宜.云山绕窗户,万态争纷披.世故日已远,风水方逶迤.倚杖夜来雨,东山烟散迟.人间许长史,不与此心期."
"境空纳浩荡,日暮生泬寥.竹声池边起,欲断还萧萧.丈人方微吟,万象各动摇.林间光景异,月出东山椒.门前谁剥啄,已逝不须邀."
"客行满山雪,香处是梅花.丁宁明月夜,认取影横斜."
"晓天青脉脉,玉面立疏篱.山中尔许树,独自费人诗."
"九叠峰前远法师,长安尘染坐禅衣.十年依旧双瞳碧,万里今持一笑归.鼠目向来吾自了,龟肠从与世相违.酒酣更欲烦公说,黄叶漫山锡杖飞."
"昽昽窗影来,稍稍禽声集.开门知有雨,老树半身湿.剧谈了无味,远游非所急.蒲团著身宽,安取万户邑.开镜白云渡,卷帘秋光入.饱受今日闲,明朝复羁絷."
"幽窗报夕霁,微月在屋橑.手中白羽扇,共此夜寥寥.六月天正碧,三更树微摇.缅怀山中景,兹夕感路遥.长啸送行云,可望不可招.夜阑林光发,白露濡青条."
"长日无公事,闲围李远棋.傍观真一笑,互胜不移时.幸未逢重霸,何妨著献之.晴天散飞雹,惊动隔墙儿."
"焚香消午睡,开画逢秋山.皇都马声中,有此四士闲.离离南国树,闪闪湘水湾.悠悠孤鸟去,澹澹晨辉还.屐上十年蜡,未散腰脚顽.不如一诣君,坐此岩石间.远峰如修眉,近峰如堕鬟.书生饱作祟,眼乱纷斓斑.一笑遗世人,聊破千载颜.诗成即画记,可益不可删."
"酒酣耳热不能歌,奈此一川黄菊何.卧听西风吹好句,老夫无恨幕生波."
"少年多意气,老去一分无.闭户了冬至,日长添数珠.北风不贷节,鸿雁天南驱.乌帽亦何幸,七日守屋庐.石炉深炷火,撩乱一榻书.只可自怡悦,不堪寄张扶."
"人生本是客,杜叟顾未知.今年我闻道,悲乐两脱遗.日色如昨日,未觉墉阴迟.不须行年记,异代寻吾诗.东家窈窕娘,融蜡幻梅枝.但恐负时节,那知有愁时."
"酴醾花底当年事,夜雪模糊照酒阑.北省今朝枝上雪,还揩病眼作花看."
"新诗满眼不能裁,鸟度云移落酒杯.官里簿书无日了,楼头风雨见秋来.是非衮衮书生老,岁月匆匆燕子回.笑抚江南竹根枕,一樽呼起鼻中雷."
"天生瘿木不须栽,说与儿童是酒杯.落日留霞知我醉,长风吹月送诗来.一官扰扰身增病,万事悠悠首独回.不奈长安小车得,睡乡深处作奔雷."
"今日忽不乐,图书从纠纷.不见汝州师,但见西来云.长安岂无树,忆师堂前柳.世路九折多,游子百事丑.三年成一梦,梦破说梦中.来时西门雨,去日东门风.书到及师闲,为我点枯笔.画作谪官图,羸骖带寒日.他时取归路,千里作一程.饱吃残年饭,就师听竹声."
"草草一梦阑,行止本难期.岁晚陈留路,老马三振鬐.自看鞭袖影,旷野日落迟.柳林行不尽,想见春风时.点点羊散村,阵阵鸿投陂.城中那有此,触处皆新诗.举手谢路人,醉语勿瑕疵.我行有官事,去作三年痴.遥闻辟谷仙,阅世河水湄.时从玩木影,政尔不忧饥."
"马上摩挲眼,出门光景新.鸦鸣半陂雪,路转一林春.旧岁有三日,全家无十人.平生鹦鹉盏,今夕最关身."
"烟际亭亭塔,招人可得回.等闲为梦了,闻健出关来.日落河冰壮,天长鸿雁哀.平生远游意,随处一徘徊."
"客里东风起,逢人只四愁.悠悠杂唯唯,莫莫更休休.窗影鸟双度,水声船逆流.一官成一集,尽付古河头."
"五更风摇白竹扉,整冠上马不可迟.三家陂口鸡喔喔,早于昨日朝天时.行云弄月翳复吐,林间明灭光景奇.川原四望鬰高下,荡摇苍茫森陆离.客心忽动群鸟起,马影渐薄村墟移.须臾东方云锦发,向来所见今难追.两眼聊随万象转,一官已判三年痴.只将乘除了吾事,推去木枕收此诗.写我新篇作画障,不须更觅丹青师."
"落日生春色,微澜动古池.柳林横绝野,藜杖去寻诗.不有今年谪,争成此段奇.殷勤雪颅老,随客转荒陂."
"种竹不必高,摇绿当我楹.向来三家墅,无此笙箫声.皇天有老眼,为閟十日晴.护我萧萧碧,伟事邻翁惊.同林偶落此,相向意甚平.何须俟迷日,可笑世俗情.明年万夭矫,穿地听雷鸣.但恨种竹人,南山合归耕.佗时梦中路,留眼记所更.苍云屯十里,不见陈留城."
"陈留春色撩诗思,一日搜肠一百回.燕子初归风不定,桃花欲动雨频来.人间多待须微禄,梦里相逢记此杯.白竹扉前容醉舞,烟村渺渺欠高台."
"草草随时事,萧萧傍水门.浓阴花照野,寒食柳围村.客袂空佳节,莺声忽故园.不知何处笛,吹恨满清尊."
"古镇易为客,了身一篮舆.贪游八关寺,忘却子公书.青青天气肃,澹澹春意初.东风经古池,满面生纡余.卯申缚壮士,人世信少娱.时来照兹水,点检鬓与须.日暮登古原,微白见远墟.念我遂初赋,徘徊月生裾.悠悠不同抱,悄悄就归途."
"少日争名翰墨场,只今扶杖送斜阳.青青草木浮元气,渺渺山河接故乡.作吏不妨三折臂,搜诗空费九回肠.子房与我同羁旅,世事千般酒一觞."
"东风吹雨小寒生,杨柳飞花乱晚晴.客子从今无可恨,窦家园里有莺声."
"海棠脉脉要诗催,日暮紫绵无数开.欲识此花奇绝处,明朝有雨试重来."
"不见海棠相似人,空题诗句满花身.酒阑却度荒陂去,驱使风光又一春."
"三月碧桃惊动人,满园光景一时新.剩倾老子樽中玉,折尽残枝不要春."
"一樽相属莫辞空,报答今朝吹面风.自唱新诗与明月,碧桃开尽曲声中."
"沙岸残春雨,茅檐古镇官.一时花带泪,万里客凭栏.日晚蔷薇重,楼高燕子寒.惜无陶谢手,尽力破忧端."
"竹君家多材,楚楚皆席珍.成行著锦袍,玉色映市人.惠然集吾宇,老眼檐光新.曲生亦税驾,共慰藜藿贫.不待月与影,三人宛相亲.可怜管城子,头秃事苦辛.按谱虽同宗,闻道隔几尘.诗成聊使写,一笑惊比邻."
"闭门睡过春,出门绿满城.八关池上柳,絮罢但藏莺.世故剧千猬,今朝此闲行.草木随时好,客恨终难平.寺有石壁胜,诗无康乐声.扶鞍不得上,新月水中生."
"野马本不羁,无奈卯与申.当时彭泽令,定是英雄人.客来两绳床,客去一欠伸.市声自杂沓,炉烟自轮囷.莺声时节改,杏叶雨气新.佳句忽堕前,追摹已难真.自题西轩壁,不杂徐庾尘."
"庭树日日疏,稍觉夜月添.推愁了此段,卷我三间帘.黄花墙阴远,白发露气严.平生六尺影,随我送凉炎.踏破千忧地,投老乃自嫌.尚想采石江,宫锦映霜蟾.夜半赋诗成,起舞鱼龙兼.办此讵难事,取快端宜廉."
"竹舆声伊鸦,路转登古原.孟冬郊泽旷,细水鸣芦根.雾收浮屠立,天阔鸿雁奔.平生厌喧闹,快意三家村.思生长林内,故园归不存.欲为唐衢哭,声出且复吞."
"世故生白发,意行无与期.平生木上座,临老始相知.月中沙岸永,岁暮河流迟.留侯庙前柳,叶尽空离离.百年信难料,剩赋奇绝诗."
"人间睡声起,幽子方独步.倚杖看白云,亭亭水中度.十月雁背高,三更河流去.物生各扰扰,念此煎百虑.聊将忧世心,数遍桥西树."
"旋买青芒鞋,去踏沙头月.争教冠盖地,著此影突兀.树寒栖鸟动,风转孤管发.月色夜夜佳,人生事如发.梦中续清游,浓露湿银阙."
"竟夜闻落木,雨歇窗如新.披衣有忙事,檐前看归云.初阳上林端,鸦背明纷纷.我亦迫经课,日计在一晨.再烧结愿香,稍洗三生勤.群公持世故,白发到幽人.幸不识奇字,门绝车马尘.谁能共此窗,竹影可与分."
"手把古人书,闲读下广庭.荒村无车马,日落双桧青.旷然神虑静,浊俗非所宁.逍遥出荆扉,𥩟立瞻郊坰.须臾暮色至,野水皆晶荧.却步面空林,远意更杳冥.停云甚可爱,重叠如沙汀."
"潦缩田路宽,委蛇散腰脚.胜日三枝杖,村西买山药.岗峦相吞去,远木互前却.天阴野水明,岁暮竹篱薄.田翁领客意,发筐堆磊落.玉质缃色裘,用世乃见缚.屠门几许快,夜语寻幽约.石鼎看云翻,门前北风恶."
"闭户读书生白发,闲向村东看鱼穴.曾随树影数圆波,铁面渔师肝肺别.向来痴腹负此翁,只可买放莲溏中.万事成亏等闲里,佗年此地费雷风."
"晓寒生木枕,窗白梦难续.自起开柴扉,空庭立乔木.蒙蒙井气上,澹澹天容肃.尘心忽昭旷,何异居涧谷.学道审不遥,忍饥差已熟.皇天赐丰年,菜本如白玉.一简了百事,狡狯嗤颜歜.幽鸟行屋山,悠然寄吾目."
"北风日日吹茅屋,幽子朝朝只地炉.客里赖诗增意气,老来唯懒是工夫.空庭乔木无时事,残雪疏篱当画图.亦有张侯能共此,焚香相待莫徐驱."
"不须杯勺了三冬,旋作蓬斋待朔风.会有打窗风雪夜,地炉孤坐策奇功."
"纱巾竹杖过荒陂,满面东风二月时.世事纷纷人老易,春阴漠漠絮飞迟.士衡去国三间屋,子美登台七字诗.草遶天西青不尽,故园归计入支颐."
"脱履坐明窗,偶至晴更适.池上风忽来,斜雨满高壁.深松含岁暮,幽鸟立昼寂.世故方未阑,焚香破今夕."
"君家阿莘如白玉,呼出灯前语录续.可怜郎罢穷一生,只今有汝照茅屋.猪生十子豚复豚,阿莘明年可当门.阶庭一笑不外索,万事纷纷何足论."
"商水西门语,东风动柳枝.年华入危涕,世事本前期.草草檀公策,茫茫杜老诗.山川马前阔,不敢计归时."
"客子寒亦行,正月固多阴.马头东风起,绿色日夜深.大道不敢驱,山径费推寻.丈夫不逢此,何以知岖嵚.行投舞阳县,薄暮森众林.古城何年缺,跋马望日沉.忧世力不逮,有泪盈衣襟.嵯峩西北云,想像折寸心."
"今日东北云,景气何佳哉.我马且勿驱,当有吉语来.春寒欺客子,满意旗下杯.百年耳频热,万事首不回.卧龙今何之,有冢今半摧.空余乔木地,薄暮鸦徘徊.怀古视落日,愧我非长才.却凭破鞍去,风林生七哀."
"牢落西轩客,巡檐费独吟.桃花明薄暮,燕子闹微阴.辛苦元吾事,淹留更此心.小窗随意写,蛇蚓起相寻."
"小儒避贼南征日,皇帝行天第一春.走到邓州无脚力,桃花初动雨留人."
"千里空携一影来,白头更著乱蝉催.书生身世今如此,倚遍周家十二槐."
"瓦屋三间宽有余,可怜小陆不同居.易求苏子六国印,难觅河桥一字书."
"莫嫌啖蔗佳境远,橄榄甜苦亦相并.都将壮节供辛苦,准拟残年看太平."
"皇家卜年过周历,变故未必非天仁.东南鬼火成何事,终待胡锋作争臣."
"杨刘相倾建中乱,不待白首今同归.只今将相须廉蔺,五月并门未解围."
"不须夜夜看太白,天地景气今如斯.始行夷狄相攻策,可惜中原见事迟."
"诏书忧民十六事,父老祝君一万年.白发书生喜无寐,从今不仕可归田."
"范公深忧天下日,仁祖爱民全盛年.遗庙只今香火冷,时时风叶一骚然."
"诸葛经行有夕风,千秋天地几英雄.吊古不须多感慨,人生半梦半醒中."
"六尺枯藜了此生,顺阳门外看新晴.树连翠筿围春昼,水泛青天入古城.梦里偶来那计日,人间多事更闻兵.只应千载溪桥路,欠我媻姗勃窣行."
"池光修竹里,筇杖季春头.客子愁无奈,桃花笑不休.百年今日胜,万里此生浮.莽莽樽前事,题诗记独游."
"槐树层层新绿生,客怀依旧不能平.自移一榻西窗下,要近丛篁听雨声."
"客子今年驼褐宽,邓州三月始春寒.帘钩挂尽蒲团稳,十丈虚庭借雨看."
"春雨夜有声,连林杏花落.海棠已复动,寒食岂寂寞.人间有此丽,赴我隔年约.花叶两分明,春阴耿帘幙.东风吹不断,日暮臙脂薄.何可无我吟,三叫恨诗恶."
"月桂花上雨,春归一凭栏.东西南北客,更得几回看.红衿映肉色,薄暮无乃寒.园中如许树,独觉赋诗难."
"绝爱公家花气新,一林清露百般春.是中宴坐应容我,只恐微风唤起人."
"丈人延客非俗物,百和香中进一杯.乞取齐奴锦步障,与春遮断晓风来."
"谁见繁香度牖时,碧天残月映花枝.固应撩我题新句,压倒韦郎宴寝诗."
"简斋居士不饮酒,一入香林更不醒.驱使小诗酬晓露,绝胜辛苦广骚经."
"我窗三尺余,可以阅晦明.北省虽巨丽,无此风竹声.不著散花女,而况使鬼兄.世间多歧路,居士绳床平.未知阮遥集,几屐了平生.领军一屋鞋,千载笑绝缨.槐阴自入户,知我喜新晴.觅句方未了,简斋真虚名."
"人言融公懒,床上揖宾客.我来两忘揖,团团一庵白.戏谈邓州禅,分食天宁麦.竹风亦喜我,萧瑟至日夕.出家丈夫事,轩裳本儿剧.愿香惊余烟,世故感陈迹.固应师未钝,使我不安席.时求一滴水,为洗三生石."
"花尽春犹冷,羁心只自惊.孤莺啼永昼,细雨湿高城.扰扰成何事,悠悠送此生.蛛丝闪夕霁,随处有诗情."
"城南乌声和且都,我识丈人屋上乌.难老堂中一樽酒,不教霜雪上髭须.樊侯种梓用莫竭,丈人向来亦种德.挽回万事入绳床,花竹相看有佳色.人生知足一饱多,当时恨我弃渔蓑.题诗素壁蛇蚓集,五百年后公摩挲."
"去年梦陈留,今年梦邓州.几梦即了我,一笑城西楼.新晴草木丽,落日淡欲收.远川如动摇,景气明田畴.百年几凭栏,亦有似我不.城阴坐来失,白水光不流.丈夫贵快意,少住宽千忧.归嫌简斋陋,局促生白头."
"忽忽忘年老,悠悠负日长.小诗妨学道,微雨好烧香.檐鹊移时立,庭梧满意凉.此身南复北,彷佛是它乡."
"西园可散发,何必赋远游.地旷多雄风,叶声无时休.幸有济胜具,枯藜支白头.平生会心处,未觉身淹留.散坐青石床,松意淡欲秋.薄雨青众卉,深林耿微流.一凉天地德,物我俱夷犹.东北方用武,六月事戈矛.甲裳无乃重,腐儒故多忧.珍禽叫高树,且复寄悠悠."
"三伏过几日,坐数令人瘿.片云忽西行,庭树生光景.须臾万银竹,壮观发异境.天公终老手,一笑破日永.龙公勿惮烦,事了亦俄顷.修竹恬变化,依然半窗影."
"闲弄玉如意,天河白练横.时无李供奉,谁识谢宣城.两鹤翻明月,孤松立快晴.南阳半年客,此夜满怀清."
"虚庭散策晚凉生,斟酌星河亦喜晴.不记墙西有修竹,夜风还作雨来声."
"待到天公放月时,东家乔柏两虬枝.悬知满地疏阴处,不及遥看突兀奇."
"积雨得一晴,开窗送吾目.叠云带余愤,远树增新绿.天公信难料,变化杂神速.夕霞尽意红,诘朝固难卜.西轩一杯酒,未负将军腹.竹林怀微风,余韵久回复.热官岂辨此,何必思烂熟.曳杖出门行,栖鸦息枯木."
"邓州城楼高百尺,楚岫秦云不相隔.傍城积水晚更明,照见纶巾倚楼客.李白上天不可呼,阴晴变化还须臾.独抚栏干咏奇句,满楼风月不枝梧."
"世故信有力,挽我复北驰.独冲七月暑,行此无尽陂.百卉共山泽,各自有四时.华实相后先,盛过当同衰.亦复观我生,白发忽及期.夕云已不征,客子今何之.愿传飞仙术,一洗局促悲.被襟阆风观,濯发扶桑池."
"南北东西俱我乡,聊从地主借绳床.诸公共得何侯力,远客新抄陆氏方.老去事多藜杖在,夜来秋到叶声长.蓬莱可托无因至,试觅人间千仞岗."
"临老伤行役,篮舆岁月奔.客愁无处避,世事不堪论.白道含秋色,青山带雨痕.坏梁斜鬬水,乔木密藏村.易破还家梦,难招去国魂.一身从白首,随意答乾坤."
"荒野少人去,竹舆伊轧声.晴云秋更白,野水暮还明.寂寞信吾道,淹留谙世情.王乔有余舄,借我一东征."
"苏武初逢雁,王乔欲借凫.深知念行李,为报了长途.难稳三更枕,遥怜五岁雏.却思正月事,不敢恨榛芜."
"竹舆开两牖,秋色为横分.左送廉纤月,右揖离披云.诗情满行色,何地著世纷.欲语王县令,三叫不能闻."
"客中日食三斗尘,北去南来了今岁.暂时亭中一杯酒,与兄同宗复同味.博山云气终日留,竹君萧萧不负秋.世路明年傥无故,却携藜杖更来游."
"西出城皋关,土谷仅容驼.天挂一疋练,双崖鬬嵯峩.忽然五丈缺,亭构如危窠.青山丽中原,白日照大河.下视万里川,草木何其多.临高一吐气,却奈雄风何.辛苦生一快,造物巧揣摩.险易终不偿,翻身下残坡."
"两崖夹晓月,万壑分秋风.今朝定何朝,孤赏莫与同.石路抱岩转,云气青蒙蒙.篮舆拂露枝,乱点惊仆童.微泉不知处,玉佩鸣深丛.平生慕李愿,得此行旅中.居人轻佳境,过客意无穷.山木好题诗,恨我行匆匆."
"作客古南阳,问俗仁孝敦.坐读杜羔传,起访城西园.伟哉是家事,作传堪千言.当年怀橘处,华屋澹晓暾.大松荫后楹,小松罗前轩.风露所沐浴,千载当连根.我已废蓼莪,感兹泪河翻.叶声含三叹,送我出园门."
"邂逅今朝一段奇,从来华屋不关诗.诸君且作留连意,正是微风到竹时."
"浩浩白云溪一色,冥冥青竹鸟三呼.只今那得王摩诘,画我凭栏觅句图."
"短蓬如凫鹥,载我万斛愁.试登山上亭,却望沙际舟.世故莽相急,长江去悠悠.西南浸山影,晦明分中流.荡摇宝鉴面,翠髻千螺浮.去程虽云阻,兹地固堪留.客路惜胜日,临风搔白头.众色忽已晚,川光抱岩幽.三老呼不置,我兴方未收.下山事复多,题诗记曾游."
"孙子白木杖,富子黑油笠.我独白竹篮,差池复相及.夕阳桥边画,岸帻归云急.勿语城中人,从渠慎出入."
"卖舟作归计,竹篮稳如舟.雾收青皋湿,行路当春游.老马不自知,意欲踏九州.依然还故枥,寂寞壮心休."
"再来生白发,重见邓州春.依旧城西路,桃花不记人.卜居得穷巷,日色满窗新.微吟惊市卒,独鹤语城闉."
"城西望城南,十日九相隔.何如三枝杖,共踏江上石.门前流水过,春意满渠碧.遥知千顷江,如今好颜色."
"雨歇城南泥未干,遥知独立整衣冠.旧时邺下刘公干,今日辽东管幼安.绿阴展尽身犹远,黄鸟飞来节已阑.安得一樽生耳热,暂时相对说悲欢."
"云起炉山久未移,功名不恨十年迟.日斜疏竹可窗影,正是幽人睡足时."
"万卷吾今一字无,打包随处野僧如.短檠未尽残年债,欲问班生试借书."
"中兴天子要人才,当使生擒颉利来.正待吾曹红抹额,不须辛苦学颜回."
"闭户生白发,逍遥步城隅.野外晴林满,天末暮云孤.水容澹春归,草色带雨濡.物态纷如昨,世事再呜呼.京洛了在眼,山川一何迂.乘槎莽未办,且复小踟蹰."
"相逢汉江边,盗起方如云.当时苍黄意,亦可无此君.俗士固鲜欢,王孙终逸群.清秋不可负,牖壁看修筠.碧干立疏雨,丛梢冒斜曛.引君著胜地,世事从纷纷.何时微月夕,胡床与予分.高吟呼天风,夜半笙箫闻."
"去岁重阳已百忧,今年依旧叹羁游.篱底菊花唯解笑,镜中头发不禁秋.凉风又落宫南木,老雁孤鸣汉北州.如许行年那可记,谩排诗句写新愁."
"忆昔甲辰重九日,天恩曾与宴城东.龙沙此日西风冷,谁折黄花寿两宫."
"丧乱那堪说,干戈竟未休.公卿危左衽,江汉故东流.风断黄龙府,云移白鹭洲.云何舒国步,持底副君忧.世事非难料,吾生本自浮.菊花纷四野,作意为谁秋."
"邓州谁亦解丹青,画我羸骖晚出城.残年政尔供愁了,末路那堪送客行.寒日满川分众色,暮林无叶寄秋声.垂鞭归去重回首,意落西南计未成."
"十月高风客子悲,故人书到暂开眉.也知廊庙当推毂,无奈江山好赋诗.万事莫论兵动后,一杯当及菊残时.喜心翻倒相迎地,不怕荒林十里陂."
"石城高嵽嵲,城下是江波.莫愁织绮地,年来战马过.秀眉使君医国手,却把江头无事酒.山川勃鬰不平处,浇以三杯一搔首.半江楼影白逶迤,想见春流二月时.待予去扫仲宣赋,走马还朝亦未迟."
"两鸿同一天,羽翼不相及.偶然一识面,别意已超忽.去程秋光好,万里无断绝.虽无仁人言,赠子以明月."
"六经在天如日月,万事随时更故新.江南丞相浮云坏,洛下先生宰木春.孟喜何妨改师法,京房底处有门人.旧喜读书今懒读,焚香阅世了闲身."
"久谓事当尔,岂意身及之.避虏连三年,行半天四维.我非洛豪士,不畏穷谷饥.但恨平生意,轻了少陵诗.今年奔房州,铁马背后驰.造物亦恶剧,脱命真毫厘.南山四程云,布袜傲险巇.篱间老炙背,无意管安危.知我是朝士,亦复颦其眉.呼酒软客脚,菜本濯玉肌.穷途士易德,欢喜不复辞.向来贪读书,闭户生白髭.岂知九州内,有山如此奇.自宽实不情,老人亦解颐.投宿恍世外,青灯耿茅茨.夜半不能眼,涧水鸣声悲."
"正月十六夜,竹篱田父家.明月照树影,满山如龙蛇."
"二更风薄竹,悲吟连夜分.村西递余韵,应胜此间闻."
"三面青山围竹篱,人间无路访安危.扶筇共坐槎牙石,涧水悲鸣无歇时."
"月轮隐东峰,奇彩在南岭.北崖草木多,苍茫映光景.玉盘忽微露,银浪泻千顷.岩谷散陆离,万象杂形影.不辞三更露,冒此白发顶.老筇无前游,危处有新警.涧光如翻鹤,变态发遥境.回首房州城,山中夜何永."
"篱门一徙倚,今夜天星繁.独立人世外,唯闻涧水喧.丛薄凝露气,群峰带春昏.偷生亦聊尔,难与众人言."
"闲行涧底采菖蒲,千岁龙蛇抱石𦡱.明朝却觅房州路,飞下山颠不要扶."
"斜阳照乱石,颠崖下双筇.试从绝壑底,仰视最奇峰.回埼发涧怒,高霭生树容.半岩菖蒲根,翠葆森伏龙.岂无避世士,于此傥相逢.客心忽悄怆,归路迷行踪."
"雨后众崖碧,白处纷寒梅.遥遥迎客意,欲下山坡来.穷村受春晚,邂逅今日开.绛领承玉面,临风一低回.折归无可赠,孤赏心悠哉."
"遥瞻南嶂深复深,双崖与天藏太阴.青鞋济胜不能懒,踏破积雪穷崎嵚.空中朽树抱孤筿,无窍苍壁生横林.孤禽三叫危石裂,欲返未返神萧森.磴回忽然何处所,当面烟如翠蛟舞.石门泄风无昼夜,古木截道藏雷雨.丹丘赤城去几许,下视人间足尘土.放身天地不自知,导以龙蛇翼熊虎.山中异事记今晨,杖藜得道孙与陈."
"散策东岩路,梦中曾记经.斜晖射残雪,岩谷遍晶荧.鸦鸣山寂寂,意迥川冥冥.乘兴欲穷讨,会心还少停.新晴远村白,薄暮群峰青.危途通仙境,胜日行画屏.岂独净一念,将期朝百灵.不同南涧咏,悲慨满中扃."
"修竹林边烟过迟,幅巾藜杖立疏篱.恨无顾陆同携手,写取孙郎觅句诗."
"百年几晴朝,徐步山径湿.忽悟春已深,鸣禽飞相及.雪消众绿净,雾罢群峰立.涧边千嵁岩,今日何复集."
"幽怀忽牢落,起望登古原.微吹度修竹,半林白翻翻.日暮纷物态,山空销客魂.惜无一樽酒,与子醉中言."
"岸帻立清晓,山头生薄阴.乱云交翠壁,细雨湿青林.时改客心动,鸟鸣春意深.穷乡百不理,时得一闲吟."
"云起谷全暗,雨时山复明.青春望中色,白涧晚来声.远树鸟群集,高原人独耕.老夫逃世日,坚坐听阴晴."
"梅花乱发雨晴时,褪尽红绡见玉肌.醉中忘却头边雪,横插繁枝归竹篱."
"阴岩不知晴,路转见朝日.独行修竹尽,石崖千丈碧."
"山空樵斧响,隔岭有人家.日落潭照树,川明风动花."
"出山复入山,路随溪水转.东风不惜花,一暮都开遍."
"都迷去时景,策杖烟漫漫.微雨洗春色,诸峰生晚寒."
"竹篱寒食节,微雨澹春意.喧哗少所便,寂寞今有味.空山花动摇,乱石水经纬.倚杖忽已晚,人生本何冀."
"雨晴闲步涧边沙,行入荒林闻乱鸦.寒食清明惊客意,暖风迟日醉梨花.书生投老王官谷,壮士偷生漂母家.不用秋千与蹴游,只将诗句答年华."
"哦诗谷虚响,散发下岩半.披丛涧影摇,集鸟纷然散."
"乱石披浅流,水纹如绀发.驰晖忽西没,林光相映发."
"举头山围天,濯足树映潭.山中记今日,四士集空岩."
"张子卧石榻,夏子理泉窦.孙子独不言,搘颐数烟岫."
"纸坊山绝顶,直下夕阳斜.却看来路处,南北两岩花.田翁邀客宿,笑指林下家.问我出山意,无乃贵喧哗."
"雨歇澹春晓,云气山腰流.高崖落绛叶,恍如人世秋.避地时忽忽,出山意悠悠.溪急竹阴动,谷虚禽响幽.同行得快士,胜处频淹留.乘除了身世,未恨落房州."
"青溪宜晓日,曲处千丈晦.天开苍石屏,影落西村外.虚无元气立,明灭河汉对.人行峥嵘下,鸟急浩荡内.向来千万峰,琐细等蓬块.老夫倚杖久,三叹造物大.惜哉太史公,意短遗此快.更欲访野人,穷探视其背."
"海内堂堂友,如今在贼围.虚传袁盎脱,不见华元归.浮世身难料,危途计易非.云孤马息岭,老泪不胜挥."
"庭际安榴树,花稀更可怜.青旌拥绛节,伴我作神仙.迟日耿不暮,微阴眩弥鲜.一樽兼百虑,心赏竟悠然."
"少年走马洛阳城,今作江边瓶锡僧.说与虎头须画我,三更月里影崚嶒."
"来日安榴花尚稀,压墙丹实已垂垂.何时著我扁舟尾,满袖西风信所之."
"只今当代功名手,不数平生粥饭僧.独立江风吹短发,暮云千里倚崚嶒."
"平生不得吟诗力,空使秋霜入鬓垂.太岳峰前满尊月,为君聊复一中之."
"涨江临眺足消忧,倚杖江边地欲浮.叠浪并翻孤日去,两津横卷半天流.鼋鼍杂怒争新穴,鸥鹭惊飞失故洲.可为一官妨快意,眼中唯觉欠扁舟."
"故园非无路,今已不念归.秋入汉水白,叶脱行人悲.东西与南北,欲往还觉非.勿云去年事,兵火偶脱遗.可怜竛竮影,残岁聊相依.天涯一尊酒,细酌君勿催.持觞望江山,路永悲身衰.百感醉中起,清泪对君挥."
"纷纷吏民散,遗我以兀然.悄悄今夕意,鸟影驰隙间.向来房州谷,采药危得仙.忽驾太守车,出处宁非天.何妨暂阅世,谋行要当先.西斋一壶酒,微雨新秋还.蛛网闪明晦,叶声饯岁年.呼儿具纸笔,录我醉中言."
"江城八月枫叶凋,城头哦诗江动摇.秋雨留人意恋恋,水风泛树声萧萧.纶巾老子无远策,长作东西南北客.不如何逊在扬州,坐待梅花映粧额."
"游子不能寐,船头语轻波.开窗望两津,烟树何其多.晴江涵万象,夜半光荡摩.客愁弥世路,秋气入天河.汝洛尘未销,几人不负戈.长吟宇宙内,激烈悲蹉跎."
"涨水东流满眼黄,泊舟高舍更情伤.一川木叶明秋序,两岸人家共夕阳.乱后江山元历历,世间歧路极茫茫.遥指长沙非谪去,古今出处两凄凉."
"初月光满江,断处知急流.沉沉石城夜,漠漠西汉秋.为客寐常晚,临风意难收.三更柁楼底,身世入搔头."
"洞庭之东江水西,帘旌不动夕阳迟.登临吴蜀横分地,徙倚湖山欲暮时.万里来游还望远,三年多难更凭危.白头吊古风霜里,老木沧波无恨悲."
"天入平湖晴不风,夕帆和雁正浮空.楼头客子杪秋后,日落君山元气中.北望可堪回白首,南游聊得看丹枫.翰林物色分留少,诗到巴陵还未工."
"三分书里识巴丘,临老避胡初一游.晚木声酣洞庭野,晴天影抱岳阳楼.四年风露侵游子,十月江湖吐乱洲.未必上流须鲁萧,腐儒空白九分头."
"客间无胜日,世故可暂逃.杖藜迎落照,寒彩遍平皋.夕湖光景丽,晴鹳声音豪.天长蒹葭响,水落城堞高.万象各摇动,慰此老不遭.楚累经行地,处处余离骚.幸无大夫责,得伴诸子遨.终然动怀抱,白发风中搔."
"岳阳壮观天下传,楼阴背日堤绵绵.草木相连南服内,江湖异态栏干前.乾坤万事集双鬓,臣子一谪今五年.欲题文字吊古昔,风壮浪涌心茫然."
"里翁无人支缓急,天雨墙坏百忧集.卖衣雇人筑得墙,不虑偷儿披户入.夜寒干陬不经过,偷儿若来知奈何.君不见巴丘古城如培𪣻,鲁肃当年万人守."
"遭乱始知承平乐,居夷更觉中原好.巴陵十月江不平,万里北风吹客倒.洞庭叶稀秋声歇,黄帝乐罢川杲杲.君山偃蹇横岁暮,天映湖南白如扫.人世多违壮士悲,干戈未定书生老.扬州云气鬰不动,白首频回费私祷.后胜误齐已莫追,范蠡图越当若为.皇天岂无悔祸意,君子慎惜经纶时.愿闻群公张王室,臣也安眠送余日."
"岳阳楼前丹叶飞,栏干留我不须归.洞庭镜面平千里,却要君山相发挥."
"城中爆竹已残更,朔吹翻江意未平.多事鬓毛随节换,尽情灯火向人明.比量旧岁聊堪喜,流转殊方又可惊.明日岳阳楼上去,岛烟湖雾看春生."
"万里江湖憔悴身,冬冬街鼓不饶人.只愁一夜梅花老,看到天明付与春."
"魂伤瓦砾旧曾游,尚想奔烟万马遒.遂替胡儿作正月,绝知回禄相巴丘.书生性命惊频试,客子茅茨费屡谋.唯有君山故窈窕,一眉晴绿向人浮."
"栏干纳清晓,拄杖追黄鹄.燕公不相待,使我立于独.雾收天落川,日动春浮木.举手谢时人,微风吹野服."
"天公恶剧逐番新,赖是今年有主人.君子亭中眠白昼,燕公楼上眺青春."
"祝融回禄意佳哉,挽我梅花树下来.一夜东风不知惜,月明满树十分开."
"斫竹和梢编作篱,微风如在竹林时.无人来访庞居士,晚日疏阴光陆离."
"入山从此不须深,君子亭中人不寻.青竹短篱围昼静,梅花两树照春阴."
"西园芳气雨余新,唤起亭中入定人.为报使君多酿酒,梅花落尽不关春."
"扬州云气鬰佳哉,百虑方横吉语来.却看诗书安隐在,竹篱阴里得时开."
"危楼只隔一重篱,谁见扶筇独上时.如许江山懒搜句,燕公应笑我支篱."
"欲识道人门径深,水仙多处试来寻.青裳素面天应惜,乞与西园十日阴."
"昨日梅花犹可攀,今朝残萼便斓班.群仙已御东风去,总脱绛袂留林间."
"仙人缃色裘,缟衣以裼之.青帨纷委地,独立东风时.吹香洞庭暖,弄影清昼迟.寂寂篱落阴,亭亭与予期.谁知园中客,能赋会真诗."
"燕公楼下繁华树,一日遥看一百回.羽盖梦余当昼立,缟衣风急过墙来.洛阳路不容春到,南国花应为客开.今日岂堪簪短发,感时伤旧意难裁."
"世故驱人殊未央,聊从地主借绳床.春风浩浩吹游子,暮雨霏霏湿海棠.去国衣冠无态度,隔帘花叶有辉光.使君礼数能宽否,酒味撩人我欲狂."
"管宁白帽且蹁跹,孤鹤归期难计年.倚杖东南观北变,伤心云雾隔三川.江湖气动春还冷,鸿雁声回人不眠.苦忆西州老太守,何时相伴一灯前."
"卖药韩康伯,谈经管幼安.向来甘寂寞,不是为艰难.微月扶疏树,空园浩荡寒.细题今夕景,持与故人看."
"阴风三日吹南极,二月巴陵寒裂石.长林巨木受轩轾,洞庭倒流潇湘黑.君不见古庐竹扉声策策,中有竛竮落南客.曾经破胆向炎官,敢不修容待风伯."
"霏霏三日雨,蔼蔼一园青.雾泽含元气,风花过洞庭.地偏寒浩荡,春半客竛竮.多少人间事,天涯醉又醒."
"二月巴陵日日风,春寒未了怯园公.海棠不惜臙脂色,独立蒙蒙细雨中."
"风雨门前十日泥,荒街相伴只筇枝.从今老子都无事,落尽园花不赋诗."
"晓窗飞雪惬幽听,起觅新诗自启扃.不觉高轩墙外过,贪看万鹤舞中庭."
"堪笑臞仙也耐寒,飞花端合上楼看.深知壮观增诗律,洗尽元和到建安."
"敲门俗子令我病,面有三寸康衢埃.风饕雪虐君驰去,蓬户那无酒一杯."
"独凭危堞望苍梧,落日君山如画图.无数柳花飞满岸,晚风吹过洞庭湖."
"巴陵二月客添衣,草草杯觞恨醉迟.燕子不禁连夜雨,海棠犹待老夫诗.天翻地覆伤春色,齿豁头童祝圣时.白竹篱前湖海阔,茫茫身世两堪悲."
"楚酒困人三日醉,园花经雨百般红.无人画出陈居士,亭角寻诗满袖风."
"爱把山瓢莫笑侬,愁时引睡有奇功.醒来推户寻诗去,乔木峥嵘明月中."
"晴气已复浊,虚馆可淹留.微花耿寒食,始觉在他州.自闻鼙鼓聒,不恨岁月流.乱代有今夕,兹园况堪游.云移树阴失,风定川华收.曳杖新城下,日暮禽语幽.群行意易分,独赏兴难周.永啸以自畅,片月生城头."
"我身如孤云,随风堕湖边.墙东木阴好,初识避世贤.从来有名士,不用无名钱.披君三迳草,分我一味禅.胡为黄鹄举,忽上湖南船.竟随文若去,聊伴元礼仙.洞庭烟发渚,潇湘雨鸣川.三老好看客,天高柁楼前.子鱼独留滞,坐送管邴迁.作诗相棹讴,寄恨余酸然."
"一岁忧兵四阅时,偷生不恨隙驹驰.如何南纪持竿手,却把西州破贼旗.傥有青油盛快士,何妨画戟入新诗.因君调我还增气,男子平生政要奇."
"胡儿又看绕淮春,叹息犹为国有人.可使翠华周宇县,谁持白羽静风尘.五年天地无穷事,万里江湖见在身.共说金陵龙虎气,放臣迷路感烟津."
"鼓发嘉鱼千面雷,乱帆和雨向湖开.何妨南北东西客,一听湘妃瑶瑟来."
"我梦君山好,万里来南州.青眉横玉镜,色照城中楼.胜日空倚眺,经年未成游.今朝过山下,贼急不敢留.嵌空浪吞吐,荟蔚风飕飗.龙吟杂虎啸,九夏含三秋.了与遥赏异,况乃行岩幽.蚍蜉何当扫,延伫回我舟.掷去九节筇,褰裳走林丘.会逢湘君降,翠气衣上浮.山椒望苍梧,寄恨舒冥搜."
"避寇烦三老,那知是胜游.平湖受细雨,远岸送轻舟.天地悲深阻,山川慰久留.参差发邻舫,未觉壮心休."
"逐队避狂寇,湖中可盘嬉.泊舟宋田港,俯仰看云移.造物犹不借,颠风忽横吹.洞庭何其大,浪挟雷车驰.可怜岸上竹,翻倒不自持.老夫元耐事,淹速本无期.会有天风定,见汝亭亭时.五月念貂裘,竟生薄暮悲.萧萧不自畅,耿耿独题诗."
"宛宛转湖滩,遥遥隔城邑.是时雨初霁,众绿带余湿.晓泽澹不波,菰浦觉风入.我生莽未定,世故纷相袭.腼然贺兰面,安视一坐泣.岂知虎与狼,义感功反集.尧俗可尽封,呜呼吾何及.气苏巨浸内,未恨乏供给.日历会有穷,吾行岂须急.近树背人去,远树久凝立.聊以忧世心,寄兹忘怏悒."
"渔子牧儿谈笑新,先生胜日步湖滣.沙边忽见长身士,头上仍欹折角巾.豺虎不能宽远俗,山川终要识诗人.芦丛如画斜阳里,拄杖相寻无杂宾."
"洞庭微雨后,凉气入纶巾.水底归云乱,芦藂返照新.遥汀横薄暮,独鸟度长津.兵甲无归日,江湖送老身.悠悠只倚杖,悄悄自伤神.天意苍茫里,村醪亦醉人."
"雨打船蓬声百般,白头当夏不禁寒.五湖七泽经行遍,终忆吾乡八节滩."
"篙舟入华容,白水绕城堞.夹津列茂树,倒影青相接.远色分村坞,微凉动芦叶.天地困腐儒,江湖托孤檝."
"泊舟华容县,湖水终夜明.凄然不能寐,左右菰蒲声.穷途事多违,胜处亦心惊.三更萤火闹,万里天河横.阿瞒狼狈地,山泽空峥嵘.强弱与兴衰,今古莽难评.腐儒忧平世,况复值甲兵.终然无寸策,白发满头生."
"独立夜𫐖轕,芦声泛遥津.月下风起波,莽莽白龙鳞.阴彩凝草木,暑气森星辰.天地尘未消,江湖气聊伸.人生几今夕,乱代偶此身.胡为不少乐,况乃迹易陈.三更大鱼舞,悄怆惊心神.永怀骑鲸士,发兴烟中新."
"幽卧不知晴,樯梢见斜日.披衣起四望,天际山争出.光辉渚蒲净,意气沙鸥逸.避盗半九围,两脚不遗力.川陵各异态,艰险常一律.胡为作弧矢,前圣意莫诘.岂知百代后,反使奸宄密.腐儒徒叹嗟,救弊知无术.人生如归云,空行杂徐疾.薄暮俱到山,各不见踪迹.念此百年内,可复受忧戚.林木方翳然,放怀陶兹夕."
"寥落洞庭野,微风泛客裾.袁宏咏史罢,孙登清啸余.月明流水去,夜静芙蓉舒.城郭方多事,野兴一萧疏."
"回环三百里,行尽力都穷.巴丘左移右,章华西转东.江声摇斗柄,秋色弥葭丛.群木立波上,芙蕖披月中.镜湖应足比,剡溪那可同.世将非识事,孤啸聊延风."
"清露香浮黄玉枝,使君未到意低迷.极知有日交铜虎,可使无情向木犀."
"国香薰坐先生醉,秋叶藏花客子迷.驱使晚风同胜地,东轩不用镇帷犀."
"香遍东园花一枝,寻花觅路忽成迷.先生莫道心如铁,喜气朝来横角犀."
"我丈风流元祐枝,晴轩雨雹笔端迷.从容文武一时了,赋罢木犀观水犀."
"武林曾识最高枝,百感重逢岁月迷.向日擘牋须彩凤,如今执楯要文犀."
"九月风景好,节意满天涯.书生尊所闻,登高乱城鸦.虽无后乘丽,前驱载黄花.两楼压波壮,众泽分夭斜.居夷惊有苗,访古悲章华.萧条湖海事,胜日一笑哗.兴移三里亭,木影杂蛟蛇."
"二士醉藜杖,两禅风袈裟.奇哉古无有,未觉欠孟嘉.天公亦喜我,催诗出微霞.赋罢迹已陈,忧乐如转车.却后五百岁,远俗增雄夸."
"西风吹日弄晴阴,酒罢三巡湖海深.岳阳楼上登高节,不负南来万里心."
"二士相随风满巾,两禅同队景弥新.但得黄花不牢落,莫嫌惊倒岳州人."
"安隐轻节序,艰难惜欢娱.先生守苜蓿,朝士夸茱萸.前年邓州城,风雨倾客居.何尝疏曲生,曲生自我疏.岂无登高地,送目与云俱.门生及儿子,劝我升篮舆.出门复入门,戈旆填街衢.去年郢州岸,孤檝对坏郛.莫招大夫魂,谁揽使君须.独题怀古句,枯砚生明珠.亦复跻荒戍,日暮野踟蹰.白衣终不至,眇眇空愁予.今年洞庭上,九折余崎岖.时凭岳阳楼,山川看萦纡.孙兄语蝉连,王丈色敷腴.不用踏筵舞,秋风摇菊株.乐哉未曾有,是梦其非欤.丈夫各堂堂,坐受世故驱.会须明年节,醉倒还相扶.此花期复对,勿令堕空虚.明日风景佳,南翔先一凫.可言知机早,政尔因鲈鱼.分襟肺肝热,抚事岁月迂.归家问瓶锡,生理何必余.相期衡山南,追步凌忽区.回首望尧云,中原莽榛芜.臣岂专爱死,有怀竟不舒.老谋与壮事,二者惭俱无."
"枫落南纪明,秋高洞庭白.自是天涯人,更送湖上客.人生险易乘除里,富贵功名从此始.不须惜别作酸然,满路新诗付吾子."
"离合不可常,去处两无策.眇眇孤飞雁,严霜欺羽翼.使君南道主,终岁好看客.江湖尊前深,日月梦中疾.世事不相贷,秋风撼瓶锡.南云本同征,变化知无极.四年孤臣泪,万里游子色.临别不得言,清愁涨胸臆."
"腐儒身世已百忧,此去行年岂堪记.岳阳楼前一杯酒,与子同州复同味.洞庭秋气连苍梧,天高地远鱼龙呼.莫倚仲宣能作赋,不随文若事征途."
"我生能几何,两脚疲世故.忽破巴丘梦,还寻邵阳路.穷乡得四老,足以慰迟暮.胜事远公莲,深心懒残芋.本是群山云,𫏐聚当别去.那知天风便,不得还相聚.凡情我未免,临别吐幽句.慎勿过虎溪,晓霜侵杖屦."
"朝食三斗葱,暮饮三斗醋.宁受此酸辛,莫行岁晚路.丈夫少壮日,忍穷不自恕.乘除冀晚泰,乃复逢变故.经年岳阳楼,不见宫南树.辞巢已万里,两脚未遑住.水落君山高,洞庭秋已素.浮云易归岫,远客难回顾.飘然一瓶锡,未知所挂处.寂寞短歌行,萧条远游赋.学道始恨晚,为儒孰非腐.乾坤杳茫茫,三叹出门去."
"云接湘阴百里松,肃肃穆穆湖南风.随时忧乐非人世,迎我笙箫起道中.竹舆两面天明灭,秋令不到林西东.未必禄唐能办此,题诗著画寄兴公."
"伊轧篮舆不受催,湖南秋色更佳哉.青裙玉面初相识,九月茶花满路开."
"仲冬吉日,风穆气休.我出刚卯,以寿元侯.祝融之玉,莫此离方.元侯佩之,如玉之刚.攘除厉凶,以迪明王.南门不键,有室则强.三肃元侯,既赠既祷.曷以报我,当以刚卯."
"樽酒相逢地,江枫欲尽时.犹能十日客,共出数年诗.供世无筋力,惊心有别离.好为南极柱,深慰旅人悲."
"多难还分手,江边白发新.公为九州督,我是半途人.政尔倾全节,终然却要身.平生第温峤,未必下张巡."
"万里鸥仍去,千年鹤未归.极知身有几,不奈世相违.岁暮蒹葭响,天长鸿雁微.如君那可别,老泪欲霑衣."
"耽耽衡山麓,翠气横古今.济胜得短筇,未怕山行深.路盘天开阖,风动龙噫吟.峰恋惨澹处,照以布地金.世尊诸天上,燕坐朝千林.向来修何行,不受安危侵.道人轻殊胜,来客费幽寻.恍然结愿香,独会三生心.山中日易晚,坐失群木阴.勿唾此山地,后日重窥临."
"樯乌送我入蛮乡,天地无情白发长.万里回头看北斗,三更不寐听鸣榔.平生正出元子下,此去还经思旷傍.投老相逢难衮衮,共恢诗律撼潇湘."
"衡山未见意如飞,浩荡风帆不可期.却忆府中三语掾,空吟江上四愁诗.高滩落日光零乱,远岸丛梅雪陆离.剩欲平分持寄子,白头才尽只成悲."
"处处非吾土,年年备虏兵.何妨更适远,未免一伤情.石岸烟添色,风滩暮有声.平生五字律,头白不贪名."
"野客元耕崧岳田,得游衡岳亦前缘.避兵径度吾岂忍,欲雨还休神所怜.世乱不妨松偃蹇,村空更觉水潺湲.非无拄杖终伤老,负此名山四十年."
"客子山行不觉风,龙吟虎啸满山松.纶巾一幅无人识,胜业门前听午钟."
"城中望衡山,浮云作飞盖.朅来岩谷游,却在浮云外."
"危亭见上方,林壑带残阳.今日岂无恨,重游却味长."
"远游吾不恨,扁舟载幅巾.山色暮暮改,林气朝朝新.野客初逢句,薄暮欲生春.因知子任子,胸怀非世人."
"前年与孙子,共作南山客.扶疏月下树,偃蹇涧边石.赋诗题古藓,三叫风脱帻.任子不同游,毫端有畴昔."
"天上房星空不动,人间画马亦难逢.当年笔下千金鹿,此日窗前八尺龙."
"三枝筇竹兴还新,王丈席兄俱可人.侨立司州溪水上,吟诗把酒对青春."
"一杯节酒莫留残,坐看新年上鬓端.只恐梅花明日老,夜瓶相对不知寒."
"万里乡山路不通,年年佳节百忧中.催成客睡须春酒,老却梅花是晓风."
"五年元日只流离,楚俗今年事事非.后饮屠苏惊已老,长乘舴艋竟安归.携家作客真无策,学道刳心却自违.汀草岸花知节序,一身千恨独霑衣."
"堂堂一年长,渺渺三秋阔.恍然衡山前,相遇各白发.岁穷窗欲霰,人老情难竭.君有杯中物,我有肝肺热.饮尽不能起,交深忘事拙.乾坤日多虞,游子屡惊骨.衡阳非不遥,雁意犹超忽.一生能几回,百计易相夺.滔滔江受风,耿耿客孤发.他夕怀君子,岩间望明月."
"雨子收还急,溪流直又斜.迢迢傍山路,漠漠满林花.破水双鸥影,掀泥百草芽.川原有高下,随处著人家."
"晴路篮舆稳,举头闲望赊.前冈春泱漭,后岭雪槎牙.海内兵犹壮,村边岁自华.客行惊节序,回眼送桃花."
"野鸭飞无数,桃花湿满枝.竹舆鸣细雨,山客有新诗."
"笋舆碍石一悠然,正月微风意已便.桃花向来浑不数,山中时见绝堪怜."
"春风漠漠野人居,若使能诗我不如.数株苍桧遮官道,一树桃花映草庐."
"古泽春光淡,高林露气清.纷纷世上事,寂寂水边行.客子凋双鬓,田家自一生.有诗还忘记,无酒却思倾."
"作客经年乐有余,邵阳歧路不崎岖.山川好处欹纱帽,桃李香中度笋舆.欲见旧交惊岁月,剩排幽话说艰虞.人间书疏非吾事,一首新诗未可无."
"衡山县下春日雨,远映青山丝样斜.容易江边欺客袂,分明沙际湿年华.竹林路隔生新水,古渡船空集乱鸦.未暇独忧巾一角,西溪当有续开花."
"邵州正月风气殊,鹑尾之南更山坞.昨日已见三月花,今夜还闻五更雨.牋与天公一破颜,走避北狄趋南蛮.梦到龙门听涧水,觉来檐溜正潺潺."
"湖北弥年所,长沙费月余.初为邵阳梦,又作桂林书.老矣身安用,飘然计本疏.管宁辽海上,何得便端居."
"老去作新梦,邵江非旧闻.滩前群鹭起,柁尾川华分.落花栖客鬓,孤舟溯归云.快然心自足,不独避嚣纷."
"海内无坚垒,天涯有近亲.不辞供笑语,未惯得殷勤.舟楫深宜客,溪山各放春.高眠过滩浪,已寄百年身."
"曾听石楼水,今过邵州滩.一笑供舟子,五年经路难.云间落日淡,山下东风寒.烟岭丛花照,夕湾群鹭盘.生身后圣哲,随俗了悲欢.淹旅非吾病,悠悠良足叹."
"野暝犹闻远,川明不恨迟.焚山隔岸火,及我系船时.夜半青灯屋,篱前白水陂.殷勤谢地主,小筑欲深期."
"畎亩意不释,出门聊散忧.雨余山欲近,春半水争流.众籁夕还作,孤怀行转幽.溪西篁竹乱,微径杂归牛."
"云物澹清晓,无风溪自闲.柴门对急雨,壮观满空山.春发苍茫内,鸟鸣篁竹间.儿童笑老子,衣湿不知还."
"今夕定何夕,对此山苍然.偷生经五载,幽意独已坚.微阴拱众木,静夜闻孤泉.唯应寂寞事,可以送余年."
"残辉度平野,列岫围青春.柴门一枝筇,日暮栖心神.暝色著川岭,高低鬰轮囷.水光忽倒树,山势欲傍人.万化元相寻,幽子意自新.肃肃夜将久,空明动边垠.田鹤吟相应,我独无荒邻.短篇不可就,所寄聊一伸."
"留侯辟谷年,汉鼎无余功.子真策不售,脱迹市门中.神仙非异人,由来本英雄.抚世独余事,用舍何必同.眷此贞牟野,息驾吾其终.苍山雨中高,缘草溪上丰.仲春水木丽,禽鸣清昼风.祸福两合绳,既解一身空.荣华信非贵,寂寞亦非穷."
"当复入州宽作期,人间踏地有安危.风流丘壑真吾事,筹策庙堂非所知.白水春陂天澹澹,苍峰晴雪锦离离.恰逢居士身轻日,正是山中多景时."
"舴艋溯溪来,款段踏山去.入城缘底事,要识崎岖路.稻塍白纵横,茅岭青盘互.牧儿歌不休,孤客自多惧.士行犹运甓,文公亦习步.我敢忘艰难,冲烟问荒渡."
"春禽劝我归,主人留我住.一笑谢主人,我自归无处.拟借溪边三亩春,结茅依树不依邻.伐薪政可烦名士,分米何须待故人."
"荒村终日水车鸣,陂北陂南共一声.洒面风吹作飞雨,老夫诗到此间成."
"山翁见客亦欣然,好语重重意不传.行过竹篱逢细雨,眼明双鹭立青田."
"纶巾古鹤氅,日暮槲林间.谁使翁迎客,应闻屐响山.占年又得熟,劝我不须还.村酒困壮士,水风吹醉颜."
"尘隔斗牛三月余,德音再与万方初.又蒙天地宽今岁,且扫轩窗读我书.自古安危关政事,随时忧喜到樵渔.零陵并起扶颠手,九庙无归计莫疏."
"远游万事裂,独立数峰青.明月照山木,荒村饶夜萤.翻翻云渡汉,历历水浮星.遥舍灯已尽,幽人门未扃."
"斜阳步屧过东家,便置清樽不煮茶.高柳光阴初罢絮,嫩凫毛羽欲成花.群公天上分时栋,闲客江边管物华.醉里吟诗空跌宕,借君素壁落栖鸦."
"柳条一何长,我发一何短.余日会有几,经春卧荒疃.曳杖陂西去,悠然寄萧散.田垅粲高低,白水一时满.农夫暮犹作,愧我读书懒.且复弃今兹,前峰青蹇𡶴."
"忆昨炎正中不融,元帅仗钺临山东.万方嗷嗷叫上帝,黄屋已照睢阳宫.呜呼吾君天所立,岂料四载犹服戎.禹巡会稽不到海,未省驾舶观民风.定知谏诤有张猛,不可危急无高共.自古美恶周必复,犬羊汝莫穷妖凶.吉语四奏元气通,德音夜发春改容.雷雨一日遍天下,父老感泣霑其胸.臣少忧国今成翁,欲起荷戟伤疲癃.小游太一未移次,大树将军莫振功.刘琨祖逖未足雄,晏球一战腥臊空.诸君努力光竹素,天子可使尘常蒙.君不见夷门山头虎复龙,向来佳气元葱葱."
"钟妖鸣吾旁,杨獠舞吾侧.东西俱有碍,群盗何时息.丈夫堂堂躯,坐受世褊迫.仙人千仞岗,下视笑予厄.谁能久鬰鬰,持斧破南壁.窗开三尺明,空纳万里碧.岩霏杂川霭,奇变供几席.谁见老书生,轩中岸玄帻.荡漾浮世里,超遥送兹夕.倚楹发孤啸,呼月出荒泽.天公亦粲然,林壑受珠璧.会有鹤驾宾,经过来见客."
"清晓坐南轩,望山头屡侧.居士亦岂痴,飞云方未息.乐哉此远俗,乱世免怵迫.那知百战祸,岂识三空厄.闭门美享睡,开门瞻翠壁.远客谢主人,分此一窗碧.新晴鸟鸣檐,微暑风入席.萧然此白首,岂更冒朝帻.誓将老兹地,不复数晨夕.但恨食无肉,臞仙出山泽.蛰雷转空肠,吐句作圭璧.一笑示邻家,向来无此客."
"我昨在衡山,伤心衢路侧.岂知得此地,一坐数千息.易安生痛定,过美出饥迫.誓言如齐侯,常戒在莒厄.要将万里身,独面九年壁.如何不己奈,开窗玩霏碧.招呼面前山,浮翠落衾席.一笑等儿戏,都忘雪侵帻.人生何不娱,今夕定何夕.向来万顷胸,余地吞七泽.念此亦细事,未遽瑕生璧.聊使山中人,永记山下客."
"庙堂无策可平戎,坐使甘泉照夕烽.初怪上都闻战马,岂知穷海看飞龙.孤臣霜发三千丈,每岁烟花一万重.稍喜长沙向延阁,疲兵敢犯犬羊锋."
"不管先生巾欲摧,雨中艇子便撑开.青山隔岸迎人去,白鹭冲烟送酒来."
"周子𥬠中早得春,唤人同渡一溪云.贪看雨歇前峰变,不觉斟时已十分."
"夏郊绿已遍,山斋昼自迟.云物忽分散,余碧暮逶迤.寒暑送万古,荣枯各一时.世纷幸莫及,我麈得常持."
"虽愧荷鉏叟,朝来亦不闲.自剪墙角树,尽纳溪西山.经行天下半,送老此窗间.日暮烟生岭,离离飞鸟还."
"百年如寄亦何为,散发清狂未足非.南涧题诗风满面,东桥行药露霑衣.松花照夏山无暑,桂树留人吾岂归.藜杖不当轩盖用,稳扶居士莫相违."
"蕴隆岂不坏,凉气亦徐还.独立清夜半,疏星苍桧间.晦明莽相代,天地本长闲.四顾何寥落,微风时动关."
"暑雨虽不足,凉风还有余.乐此城阴夜,何殊山崦居.月明苍桧立,露下芭蕉舒.试问澄虚阁,今夕复焉如."
"山客龙钟不解耕,开轩危坐看阴晴.前江后岭通云气,万壑千林送雨声.海压竹枝低复举,风吹山角晦还明.不嫌屋漏无干处,正要群龙洗甲兵."
"心折零陵霜入鬓,更修短札问何如.江湖不是无来雁,只惯平生作报书."
"芭蕉急雨三更闹,客子殊方五月寒.近得会稽消息否,稍传荆渚路歧宽."
"君王优诏起群公,也寘樵夫尺一中.易著青衫随世事,难将白发犯秋风.共谈太极非无意,能系苍生本不同.却倚紫阳千丈岭,遥瞻黄鹄九霄东."
"平生不接里闾欢,岂料相逢虺蜮坛.能赋君推三世事,倦游我弃七年官.流传恶语知谁好,勾引新篇得细看.六月山斋当暑令,风霜独发卷中寒."
"黄昏吹角闻呼鬼,清晓持竿看牧鹅.蚕上楼时桑叶少,水鸣车处稻苗多."
"谏议遗踪尚可望,曳裾不必效邹阳.但修天爵膺人爵,始信书堂有玉堂."
"江边终日水车鸣,我自平生爱此声.风月一时都属客,杖藜聊复寄诗情."
"点检行年书阀阅,山中共赋几篇诗.如今未有惊人句,更待秋风生桂枝."
"宅图不必烦丘令,已卜坡东涧水边.更与我为烧药灶,只愁君要买山钱."
"紫阳山下闻皇牒,地藏阶前拜诏书.乍脱绿袍山色翠,新披紫绶佩金鱼."
"风送孤篷不可遮,山中城里总非家.临行有恨君知否,不见篱前稻著花."
"陇云知我欲船开,飞过江东还复回.不似周颙趋阙去,山灵应许却归来."
"旌旗翻日淮南道,兴罢归来雪一船.正有佛光无处著,独将佳句了山川."
"过峡新图世所传,峡中犹说泛舟仙.柱天勋业须君了,借我茅斋看十年."
"小谢为州不废诗,庭中草木有光辉.一林风露非人世,更著梅花相发挥."
"使君堂上无俗客,白白青青两胜流.添得吟诗老居士,千年一笑泽南州."
"雪里芭蕉摩诘画,炎天梅蕊简斋诗.它时相见非生客,看倚瑯玕一段奇."
"百年鼎鼎杂悲欢,老去初依六祖坛.玄晏不堪长抱病,子真那复更为官.山林未必容身得,颜面何宜与世看.白帝高寻最奇事,共君盟了不应寒."
"我本山中人,尺一唤起趋埃尘.君为边城守,作意邀山入窗牖.朝来爽气如有期,送我凭轩一杯酒.丈夫已忍猿鹤羞,欲去且复斯须留.西峰木脱乱鬟拥,东岭烟破修眉浮.主人爱客山更好,醉里一笑惊蛮州.丁宁云雨莫作厄,明日青山当送客."
"幽人病起山深处,小院鸦鸣日午时.六尺屏风遮宴坐,一帘细雨独题诗."
"潇湘之流碧复碧,上有铁立千寻壁.河朔功就人与能,湖南碑成江动色.文章得意易为好,书杂矛剑天假力.四百年来如创见,雷公雨师知此石.小儒五载忧国泪,杖藜今日溪水侧.欲搜奇句谢两公,风作浪涌空心恻."
"小阁当乔木,清溪抱竹林.寒声日暮起,客思雨中深.行李妨幽事,栏干试独临.终然游子意,非复昔人心."
"去年中秋洞庭野,寒瑶万顷兼天泻.岳阳楼上两幅巾,月入栏干影潇洒.世间此影谁能孤,狂如我友人所无.一梦经年无续处,道州还见倚楼图."
"两眉轩然,意像无寄.而服如此,又不离世.鉴中壁上,处处皆是.简斋虽传,文殊无二."
"甘泉坊里林影黑,吴氏舍前书榜鲜.床座畧容摩诘借,桂枝应待小山传.兵横海内犹纷若,风到湖南还穆然.勉效周生述孔业,赋诗吾独愧先贤."
"年律将穷天地温,两州风气此横分.已吟子美湖南句,更拟东坡岭外文.隔水丛梅疑是雪,近人孤嶂欲生云.不愁去路三千里,少住林间看夕曛."
"秦岩昧旧闻,胜会非复常.异哉五里秘,发此一日狂.篝灯破大阴,拄杖入仙乡.散途杨梅实,承磴菡萏房.石液白瑶堕,泉气青霓翔.度危心欲动,逢衍兴未央.眩人黝谷深,覆我翠极长.降登穷田垅,开阖到鞠场.龙遮侧岸路,猫护高廪藏.力士倒履空,应真俨成行.碾缺神所吝,帐空仙莫量.水鸣泬寥内,柱立森罗傍.语闻受远响,力极生微阳.梦中出小窦,立处忽大荒.尘缘信深重,仙事岂渺茫.灵武唐业开,湘滨耀文章.望夷秦政坏,岭底畏祸殃.隐显非士意,安危存国纲.且复置此事,更将适何方.赋诗意未惬,吾欲栖僧廊."
"折得岭头如玉梅,对花那得欠清杯.不烦白水真人力,便有青州从事来."
"别君不觉岁时荒,岂意相从魑魅乡.箧里诗书总零落,天涯形貌各昂藏.江南今岁无胡虏,岭表穷冬有雪霜.傥可卜邻吾欲住,草茅为盖竹为梁."
"会稽尚隔三千里,临贺初盘一百滩.殊俗问津言语异,长年为客路歧难.背人山岭重重去,照鹢梅花树树残.酌酒柁楼今日意,题诗船壁后来看."
"万里衣冠京国旧,一船风雨晋康城.灯前颜面重相识,海内艰难各饱更.天阔路长吾欲老,夜阑酒尽意还倾.明朝古峡苍烟道,都送新愁入橹声."
"去程欲数莽难知,三日封州更作迟.青嶂足稽天下士,锦囊今有峤南诗.共登小阁春风里,回望中原夕霭时.万本梅花为我寿,一杯相属未全痴."
"万航如凫鹥,一水如虚空.此地接元气,压以楼观雄.我来自中州,登临眩冲融.白波动南极,苍鬓承东风.人间路浩浩,海上春蒙蒙.远游为两眸,岂恤劳我躬.仙人欲吾语,薄暮山葱珑.海清无蜃气,彼固蓬莱宫."
"康州艇子来不急,过岸橹声空复长.百尺楼头堪望远,淡烟斜日晚荒荒."
"百尺阑干横海立,一生襟抱与山开.岸边天影随潮入,楼上春容带雨来.慷慨赋诗还自恨,徘徊舒啸却生哀.灭胡猛士今安有,非复当年单父台."
"远山云迷颠,近山浄如沐.客子曳竹舆,伊鸦过山麓.我行一何迟,时序一何速.东风所经过,林水一时绿.疏雨忽飞坠,声在道边木.淑气自远归,光景变川陆.遥知存存子,明亦戒征轴.霁色虽宜诗,不见此清穆."
"已费天工十日晴,今朝小雨送潮生.转头云日还如锦,一抹葱珑画不成."
"寂寂孤村竹映沙,槟榔迎客当煎茶.岭南二月无桃李,夹路松开黄玉花."
"久客不忘归,如头垢思沐.身行江海滨,梦绕嵩少麓.马何预得失,𫛳何了淹速.匣中三尺水,瘴雨生新绿.胡为古驿中,坐听风吟木.既非还吴张,亦异赴洛陆.两公茂名实,自是宜鼎轴.发发不可迟,帝言频郁穆."
"破驿难并休,差池便薪水.山川会心地,还思对君子.道边千尺榕,午荫清且美.极知非世用,我爱不能已.东风吹南服,莽莽绿万里.此地亦可耕,胡为茧予趾."
"过尽蛮荒兴复新,漳州画戟拥诗人.十年去国九行旅,万里逢公一欠伸.王粲登楼还感慨,纪瞻赴召欲逡巡.绳床相对有今日,剩醉斋中软脚春."
"暮投山崦寺,高处绝人群.远岫林间见,微泉舍后闻.阁虚云乱入,江阔野横分.欲与僧为记,今年懒作文."
"晓行苍壁中,穷处仍高崖.白龙三百丈,欲下层颠来.映日洒飞雨,绕山行怒雷.潭影纳浩荡,云气扶崔嵬.小儒叹造化,办此何雄哉.亦知天下绝,尊者所徘徊.三生清净愿,俗缘故难开.践胜吾岂敢,稽首傥兴哀."
"雁荡山中逢晚雨,灵峰寺里借绳床.只应护得纶巾角,还费高僧一炷香."
"宴坐峰前冲雨急,黄岩县里借舟迟.百年痴黠不相补,万事悲欢岂可期.莽莽沧波兼宿雾,纷纷白鹭落山陂.只应江海凄凉地,欠我临风一赋诗."
"夜宿下杯馆,朝鸣一棹东.湖平天尽落,峡断海横通.冉冉云随舸,茫茫鸟弃风.仙人蓬岛上,遥见我乘空."
"已过长溪岭更危,伏龙莽莽向川垂.斜阳照见林中石,记得南山隐去时."
"曾皷盐田棹,前仓不足言.尽行江左路,初过浙东村.春去花无迹,潮归岸有痕.百年都几日,聊复信乾坤."
"衣冠衮衮相逢地,草木萧萧未变时.聚散同惊一枕梦,悲欢各诵十年诗.山林有约吾当去,天地无情子亦饥.笑领铜章非失计,岁寒心事欲深期."
"抱病喜清夜,形羸心独开.不知药鼎沸,错认雨声来.岁晚灯烛丽,天长鸿雁哀.书生惜日月,欹枕意茫哉."
"秦望山头云,昨日鸾凤举.冥冥万里风,淅淅三更雨.小臣知君忧,起坐听檐语.风力有去来,龙工杂文武.灯花识我意,一笑相媚妩.泥翻早朝路,弥弥光欲吐.鬰然苍龙阙,佳气接南亩.千官次第来,豫色各眉宇.记事以短篇,不工还自许."
"醉中今古兴衰事,诗里江湖摇落时.两手尚堪杯酒用,寸心唯是鬓毛知.稽山拥郭东西去,禹穴生云朝暮奇.万里南征无赋笔,茫茫远望不胜悲."
"荆楚岁时经尽,今年不见梅花.想得苍烟玉立,都藏江上人家."
"铁面苍髯洛阳客,玉颜红领会稽仙.街头相见如相识,恨满东风意不传."
"画取维摩室中物,小瓶春色一枝斜.梦回映月窗间见,不是桃花与李花."
"听雨披夜襟,冲雨踏晨鼓.万珠络笋舆,诗中有新语.老龙经秋卧,岁暮始一举.成功亦何迟,光采变蔬圃.道边闻井溢,可笑遽如许.旧山百尺泉,不知旱与雨."
"明窗净棐几,玉立耿无邻.红绿两重袂,殷勤满面春.曾为庾岭客,本是洛阳人.老我何颜貌,东风处处新."
"畴昔追欢事,如今病不能.等闲生白发,耐久是青灯.海内春还满,江南砚不冰.题诗饯残岁,钟鼓报晨兴."
"北客霜侵鬓,南州雨送年.未闻兵革定,从使岁时迁.古泽生春霭,高空落暮鸢.山川含万古,鬰鬰在樽前."
"江南非不好,楚客自生哀.摇檝天平渡,迎人树欲来.雨余吴岫立,日照海门开.虽异中原险,方隅亦壮哉."
"美哉木枕与菅席,无耐当兴戴朝帻.巷南巷北闻锻声,舍后舍前唯月色.事国无功端未去,竹舆伊鸦犹昨日.不见武林城里事,繁华梦觉生荆棘.成坏由来几古今,乾坤但可著山泽.西湖已无金碧丽,雨抹晴粧尚娱客.会当休日一访之,摩挲苍藓慰崖石.只恐冷泉亭下水,发明白发增叹息."
"贫士工用短,壮夫溺于诗.破壁为幽窗,我笔还得持.高鸟度遗影,风扉语移时.迨我休暇日,与物聊同嬉.古来贤哲人,畎亩策安危.一行或大谬,半隐良亦痴.寄言山中友,即岁以为期."
"漠漠河西尘几重,年来画马亦难逢.题诗记著今朝事,同看联翩五匹龙."
"休日不自休,骑马踏荒径.却扇受景风,今朝我无病.春云閟晨耀,群绿澹相映.山川与朝市,一动自一静.九衢行万人,谁抱此怀胜.不得与之语,萧萧寄孤咏."
"分明楼阁是龙门,亦有溪流曲抱村.万里家山无路入,十年心事有谁论."
"两公得我色敷腴,藜杖相将入画图.我已梦中都识路,秋风举袂不踟蹰."
"奕奕天风吹角巾,松声水色一时新.山林从此不牢落,照影溪头共六人."
"凉秋佳夕天氛廓,河汉之涯秋漠漠.月出未出林彩变,幽人露坐方独酌.自歌新词酒如空,天星下饮觥船中.忽思李白不可见,夜半乔木摇西风.百年佳月几今夕,忧乐相寻老来疾.琼瑶满地我影横,添酒赋诗何可失."
"自得休心法,悠然不赋诗.忽逢重九日,无奈菊花枝."
"天柱欹倾日,堂堂堕虏围.遂闻王蠋死,不见华元归.一代名超古,千年泪染衣.当时如有继,犹足变危机."
"一死公余事,由来虏亦人.使知临难日,犹有不欺臣.河洛倾遗愤,英雄叹后尘.煌煌中兴业,公合冠麒麟."
"残年不复徙他邦,长与两禅同夜缸.坐到更深都寂寂,雪花无数落窗前."
"无住庵前境界新,琼楼玉宇总无尘.开门倚杖移时立,我是人间富贵人."
"卷中衮衮溪山去,笔下明明开辟初.不肯一裈为妇计,俞郎作意未全疏."
"万壑分烟高复低,人家随处有柴扉.此中只欠陈居士,千仞岗头一振衣."
"纸帐不知晓,鸦鸣吾当兴.开窗面老松,相对寒崚嶒.幸无公家责,欲懒还不能.汲井颒我面,铜盆旋敲冰.梳头风入槛,纷散霜满膺.四瞻郊泽间,苍烟惨朝凝.却望塔颠日,光景舒层层.乾坤有奇事,变化忽相乘.客来无可语,语此不见应.今晨胡床冷,愧我无毾㲪."
"泽国候易变,孟冬乃微和.解襟凭小阁,日暮归云多.苍苍散草木,莽莽杂山河.荒野虫乱鸣,长空鸟时过.万象各无待,唯人顾纷罗.备物以养己,更用干与戈.天风吹我来,衣袂生微波.幽怀眇无寄,萧瑟起悲歌."
"一枝斜映佛前灯,春入铜壶夜不冰.昔岁曾游大庾岭,今年聊作小乘僧."
"送老茅屋底,天寒人迹稀.一觞犹有味,万事已无机.岁暮塔孤立,风生鸦乱飞.此时张正字,书札到郊扉."
"风雪集岁暮,江梅开不迟.朝来幽窗底,明珰缀青枝.上天播淑气,百卉分四时.寒村值西子,足以昌吾诗."
"穷腊见三白,江南无旧闻.天上春已暮,尽日花缤纷.平生虽畏寒,遇雪心所欣.拥裘未敢出,投隙致殷勤.窗户忽相照,川陵已难分.二仪有巨丽,老我不能文.高吟黄竹诗,薄暮心无垠.浮屠似玉笋,突兀倚重云."
"栏干横岁暮,徙倚度阴晴.木落太湖近,梅开南纪明.病余仍爱酒,身后更须名.鹳鹤忽双起,吾诗还欲成."
"今夕天气佳,上天何澄穆.列宿雨后明,流云月边速.空檐垂斗柄,微吹生丛竹.对此不能寐,步绕庭之曲.遥睇浮屠颠,数星红煜煜.悟知烧灯夕,节意亦满目.历代能几诗,遍赋杂珉玉.栖鸦亦未定,更鸣伴余独.百年滔滔内,忧乐两难复.唯应长似今,寂寞送寒燠."
"今年二月冻初融,睡起苕溪绿向东.客子光阴诗卷里,杏花消息雨声中.西庵禅伯还多病,北栅儒先只固穷.忽忆轻舟寻二子,纶巾鹤氅试春风."
"微雨湿清晓,老夫门未开.煌煌五仙子,并拥翠蕤来.烟脂洗尽不自惜,为雨归来更无力.老夫五十尚可痴,凭轩一赋会真诗."
"四月江南黄鸟肥,樱桃满市粲朝晖.赤瑛盘里虽殊遇,何似筠笼相发挥."
"无住庵中老居士,逢春入定不衔杯.文殊罔明俱拱手,今日花枝唤得回."
"一自胡尘入汉关,十年伊洛路漫漫.青墩溪畔龙钟客,独立东风看牡丹."
"三尺清池窗外开,茨菰叶底戏鱼回.雨声转入浙江去,云影还从震泽来."
"黯黯当窗云不驱,不教风日到琴书.只今老子风流地,何似茅山陶隐居."
"平生江海志,岁暮僧庐中.虚斋时独步,溯此西窗风.初夏气未变,幽居念方冲.三日无客来,门外生蒿蓬.轻阴映夕幌,窈窕瓶花红.未知古今士,谁与此心同."
"庭叶珑珑晓更青,断云吐日照寒厅.只应未上归田奏,贪诵楞伽四卷经."
"病骨瘦始轻,清虚日来入.今朝僧阁上,超遥久风立.茂林榴萼红,细雨离黄湿.物色乃可怜,所悲非故邑."
"寂寂东轩晨起迟,蒙茏草木暗疏篱.风来众绿一时动,正是先生睡足时."
"今日天气佳,登临散腰脚.南方宜草木,九月未黄落.秋郊乃明丽,夕云更萧索.远游吾未能,岁暮依楼阁."
"白发飘萧一病翁,暮年身世药瓢中.芙蓉墙外垂垂发,九月凭栏未怯风."
"岁华日已凋,飞叶鸣古瓦.白头倚危槛,高旻覆平野.遥瞻疏柳林,下有清溪泻.三春既繁丽,九秋亦潇洒.平生万事过,所欠茅一把.山川鬰日夕,有抱无与写.赋诗老不工,开篇咏风雅."
"乡邑已无路,僧庐今是家.聊乘数点雨,自种两丛花.篱落失秋序,风烟添岁华.衰翁病不饮,独立到栖鸦."
"今夕知何夕,都如未病时.重阳莫草草,剩作几篇诗."
"小瓮今朝熟,无劳问酒家.重阳明日是,何处有黄花."
"拒霜花已吐,吾宇不凄凉.天地虽肃杀,草木有芬芳.道人宴坐处,侍女古时粧.浓露湿丹脸,西风吹绿裳."
"人间跌宕简斋老,天下风流月桂花.一壶不觉丛边尽,暮雨霏霏欲湿鸦."
"娥眉淡淡自成粧,驿使还家空断肠.脂粉不施憔悴尽,失身未嫁易元光."
"高枝已约风为友,密叶能留雪作花.昨夜常娥更潇洒,又携疏影过窗纱."
"布衲王摩诘,禅余寄笔端.试将能事迫,肯作画工难.秋入无声句,山连欲雨寒.平生梦想处,奉乞小巑岏."
"稽首苏耽仙,乘云去无迹.尚留橘井在,与世除狂疾.谁能不饮此,识味亦可录.坐令郑玄牛,亦抱荆山玉.伟哉稚川裔,神交接朝夕.游戏及小道,造化入大笔.优为吴诗父,雅命楚骚仆.岂其橘井助,本自同仙箓.坐中子刘子,知是当日客.书悬元和脚,语经建康力.先我登公门,不数鸷鸟百.曾挹两仙袖,自然生羽翼.嗟我无长才,学架屋下屋.诗虽两牛腰,事亦几蛇足.已穷犹不悔,政荷师友德.文盟傥许予,幸不疑籍湜."
"风雨一叶过,黄花已陈迹.人贫交旧疏,岁暮日月疾.贪人积胡椒,智不到鬼录.那知庾郎菜,地瘦饱金玉.不如学服气,清座了晨夕.尚余烟月债,驱使入吟笔.晚逢葛先生,怜我出无仆.借车得时诣,谬窥文字箓.谈诗不知疲,或作夜半客.挥毫写珠玉,治郡盖余力.不羡江千万,不慕李八百.愿传公句法,容我附风翼.城东刘子政,著书方满屋.昨示一篇诗,三日叹未足.仍闻供笔砚,家有樊通德.但恐裴公门,从此近舍湜."
"痴儿了官事,官事那可讫.岂知公偷闲,临水照缨绂.虽微八川雄,暴怒常至沸.傥或似山阴,清流可共祓.贪德实以济,行地不鬰鬰.赵洛与陶丘,相比亦仿佛.解后逢公赏,一洗伏流屈.可爱不可唾,众议那可咈.彼是公余波,本来非俗物."
"城南天倒影,绿浪摇十里.使君云梦胸,犹复录此水.舟行及雨霁,秋色在葭苇.烟涵翠縠润,月照金波委.知公已忘机,鸥鹭宛停峙.向来趋热士,说似颡应泚.俗子与清游,自古剧函矢.如何有双脚,受垢不受洗.异哉公殊嗜,记此两苦李.诗成堕衡门,名字污纸尾.明当蹑公迹,佳处不待指.会逢白沙渚,我舍真可徙.鸣驺傥重来,傍舫倾我耳."
"洪河岂不壮,余润弥九里.海内所咏歌,在德不在水.德人经行地,可敬及蒲苇.况有水如此,浪去剧雪委.念昔涉涛江,怒鼍如山峙.天风怖杀人,舟定舷有泚.惕然三夜梦,沙砾下飞矢.至今逢沟壑,敢照不敢洗.忽诵涉汝诗,五字拟苏李.快言击汰事,想见鱼掉尾.十年疑此乐,始误斗柄指.便当策我足,岁月忽转徙.未办志和舟,且洗子荆耳."
"夜度一程云,平明踏山址.山神岂妬我,飞雨乱眸子.重岳衮衮去,前杰后俊伟.晦明更百态,始望那及此.路穷得精庐,税驾咨祖始.老僧千金意,佳处相指似.先生一笑领,得句易翻水.安石未归山,却要山料理.奇哉此一段,惊世无前轨.酬山以快饮,春蕨正滋旨.一丘傥许予,高卧饱松髓.城中谩拄笏,那知有兹事."
"高人买山隐,百万犹恨少.客儿最省事,有屐一生了.东庄良不遥,十里望缥缈.萦纡并麦垅,翠浪四山绕.先生滞鹿车,去程通凤沼.暂来山泉上,思与飞云杳.云北接云南,一迳绝纷扰.竹林怀风雨,目断极窈窈.从来无世尘,相对真不挠.龙儿争地出,头角已表表.先生嘱支郎,勿使斤斧夭.终当乞一杖,险路扶吾老."
"转路山突兀,众山之所望.懒融不下山,揖山会虚堂.大空出盘嬉,小空时侍傍.我游瞻铁凤,力尽随木羊.石窗非人世,意欲凌风翔.巉巉窗中人,出定发有霜.过眼几浮烟,关身一禅床.教我安心法,入鸟不乱行.似知使君尊,起炷柏子香.陇云亦堪寄,分作我归装.好在窗前竹,伴师老苍苍."
"堂堂李杜坛,谁敢蹑其址.先生坐坛上,持钺令余子.由来文字伯,不但表奏伟.高怀淡无嗜,寓兴或留此.平生上林手,避谤淹二始.登临意超然,笔落风雨似.事异柳司马,辛苦记山水.乐哉邦无事,那待猛政理.驾言慰吾民,不愧城门轨.看山笑邹湛,句外寄深旨.岩树阅几客,尚余尧时髓.抚板歌公诗,未暇知余事."
"兴公赋天台,千字一何少.岘山逢巧匠,笼络六诗了.余情到娘子,心动云缥缈.仿佛山阿人,薜荔一身绕.殷勤供泚笔,路转得龙沼.应龙喜公来,嘘气纷雾杳.忽然张盖起,知不受人扰.诗成中有画,幽情杂荒窈.从公虽一快,顾有和诗挠.是事姑置之,归路迷日表.安得永兹乐,彭铿尚为夭.但愁归城中,念山令人老."
"修眉入幽梦,起费西南望.终愿学柳文,买泉筑愚堂.错磨高壁翠,日日在我旁.忽在新野邹,行从泰山羊.城中瞻使君,驾鹤高驰翔.诗成堕人世,字字含风霜.平生仰止勤,不但上下床.顾许俗士驾,平参丈人行.封姨岂嗔予,震怒挟阿香.知公终可恃,不记当趋装.清欢岂有极,夜色来苍苍."
"袢暑推不去,快风喜来过.西荣迟明月,与子聊婆娑.初如金盆涌,稍若玉鉴磨.亭亭倚华魄,艳艳舒冻波.夜气清入骨,奈此光景何.一杯幸相属,安能废吟哦.纤阿无停轮,衰鬓飒已多.及时会行乐,无惜醉颜酡."
"小桃借春春已来,平分和气入均台.夜来台边草环绿,今朝芒生满三木.街头拍手闹千儿,齐唱中和宣布曲.使君坐啸闹如云,请酿百川寿使君.但愿使君长乐职,不须更看杓虚实."
"东家西家尔盍来,听说空圄如春台.决曹高卧印生绿,丛棘化为交逊木.策勋此木那可遗,动地风摇枝不曲.愿我无讼到来云,莫辞著力借寇君.借得贤侯虽尔职,但恐朝廷要人调鼎实."
"天遣幽花两度开,黄昏梵放此徘徊.不教居士卧禅榻,唤出西厢共看来."
"西园冠盖坐生风,更欲长绳系六龙.惟有病夫能省事,北窗三友是过从."
"壮夫三箭功名手,儒士百篇藜苋肠.莫道人人握珠玉,应须字字挟风霜."
"自接曲生蓬户外,便呼伯雅竹床头.真逢幼妇著黄绢,直遣从事到青州."
"鄂州迁客一花说,仇池老仙五字铭.并入晴窗三昧手,不须辛苦读骚经."
"人间风露不到畹,只有酪奴无世尘.何须更待秋风至,萧艾从来不共春."
"姬国余芳代有人,于今公子秀溪𣸣.处心如水尚书市,能赋临流靖节君.花岛红云春句丽,月梅疏影夜香闻.囊开古锦湖山出,何意一星窥妙文."
"招提远占一牛鸣,阻绝干戈得暂经.梦境了知非有实,醉乡不入自常醒.楼台近水涵明鉴,草树连空写素屏.物象自堪供客眼,未须觅句户长扃."
"要学东坡寿乐全,此瓶端合供儒先.铁如意畔无忧畏,玉唾壶傍耐岁年.项似董宣真是强,腹如边孝故应便.与公剩贮为霖水,不羡宫门承露仙."
"不与观音伴柳枝,要令奇相解公颐.会逢白氏编书日,犹梦陶家贮粟时.安用作盘供歃血,也胜为钵困催诗.千年秀结重重绿,长映先生鬓与眉."
"急雪催诗兴未阑,东风肯奈鸟乌寒.最怜度牖勤勤意,更接飞花细细看.连夜抛回三白瑞,及时惊动五辛盘.袁安久绝千人望,春破还思绮一端."
"壮士如今烂莫收,尚思抽矢射旄头.不堪苦雾侵衰鬓,稍喜和烟入戍楼.万里中原空费梦,三春胜日偶成游.青松远岭偏惊眼,薄晚阑干更少留."
"万里平生几蛇足,九州何路不羊肠.只应绿士苍官辈,却解从公到雪霜."
"云气初看龙起湫,雨声旋听树惊秋.已教农父歌田守,更遣虞人信魏侯."
"纪德刊碑不厌丰,龙眠深洞一言通.坐看绿浪摇千里,拔薤栽榆未当功."
"爱歌纤影上窗纱,无限轻香夜遶家.一阵东风湿残雪,强将娇泪学梨花."
"岁月移文外,乾坤杖屦中.铿然五字律,健在百夫雄.秋入池深碧,寒欺叶递红.此间兼吏隐,端不减游嵩."
"鸟语知公乐,晴山及我游.尽排物外事,拚作酒中浮.菊蕊离双鬓,林声隐四愁.骚人例喜赋,政自不关秋."
"竹际笙簧起,回听众籁微.时陪物外赏,肯念日斜归.草色违秋意,池光浄客衣.吟公清绝句,政尔不能肥."
"一笑聊开口,千忧不上眉.林深受风得,柏老到霜知.小憩逢筠洞,幽寻及枳篱.愿公勤秉烛,裁咏枣离离."
"门外子规啼未休,山村日落梦悠悠.故园便是无兵马,犹有归时一段愁."
"仙人手持白鸾尾,夜半朝元明月里.羽衣三振风不断,下视银潢一千里.玉轪载花分后前,欲落未落天恍然.余标从向人间去,乞与袁安破晓眠."
"邺城台殿已荒凉,依旧山河满夕阳.瓦砾却镵今日砚,似教人世写兴亡."
"半篙寒碧秋垂钓,一笛西风夜倚楼.多少巫山旧家事,老来分付水东流."
"露侵驼褐晓寒轻,星斗阑干分外明.寂寞小桥和梦过,稻田深处草虫鸣."
"高怀志丘壑,既足不愿余.惜哉三迳荒,滞彼天一隅.小筑聊自适,空园辟榛芜.清影吊高槐,气与西山俱.何以开子颜,庭柯作森疏.月露洗尘翳,天风吹笙竽.方其寓目时,万象供啸呼.终然成坐忘,天地犹空虚.券外果何有,浮云只须臾.乃知钟鼎丰,未胜山林癯.渊明死千年,日月走名誉.不肯见督邮,归来守旧庐.可怜骨已朽,后有谁继渠.愿子副名实,此事吾欲书."
"阿奴喜气照人黄,传得新诗细作行.可爱悬知似杨柳,忘忧复不待槟榔.魏收已获崔昂誉,摩诘仍推相国长.曷不少留东合醉,剩收篇咏作归装."
"闻道歌行伏李绅,古来贤守是诗人.久钦乐广怀披雾,一见周瑜胜饮醇.海内期公黄合老,尊前容我白纶巾.佳篇咀嚼真堪饱,此日何忧甑有尘."
"睆睆休嫌笏与绅,如公本是九包人.读书只用三冬足,学道从来一色醇.太尉谈辞仍玉麈,侍中风韵更纱巾.谁言上界多官府,亦许散仙追后尘."
"诸公衮衮坐垂绅,谁信北风欺得人.遮眼读书何用解,发颜要酒可须醇.十年白社空看镜,万里青天一岸巾.少待奇章到三日,试将冠盖拂埃尘."
"衔杯乐圣便称贤,无酒犹堪卧瓮间.使者在门催仆仆,曲车入梦正班班.不烦白水真人力,来自青城道士山.千载王弘同并美,未应杞菊赋寒悭."
"日饮知非贫士宜,要逃语穽税心鞿.所须唯酒非虚语,以醉为乡可径归.鹦鹉鸬鹚俱得道,螟蛉蜾蠃共忘机.狂言戏作麻姑送,无奈阍人与我违."
"曹刘方驾信优为,不废东郊坐保厘.投蚓问公逢老手,联珠及我愧连枝.定知来者倾三叹,共了流年费几诗.瘀絮车斜敢将去,乐天那畏一微之."
"南北东西共一尘,得坻随处可收身.卜居赋就知谋拙,入宅诗成觉意新.三径蓬蒿犹恨浅,九流宾客未嫌贫.不须更待高轩过,袖有珠玑已照邻."
"九折湾中万斛舟,怪公随处得心休.未应菊径关心急,聊为鱼槎尽意留.陆子旧踪余马顶,羊公遗碣见龟头.遥知太白无多事,醉里诗成不待搜."
"乡人洗眼看银黄,得桂连枝手尚香.盛事固应传雁塔,新诗不减住鸡坊.醍酥乳酪元同味,羯末封胡更合堂.从此葛恢门下客,知名可但一杨方."
"平生师友尘莫数,两眼偏明向公许.一时盛德人中骥,四海知名地上虎.东序阶墀再靴板,西州杖屦三寒暑.我方庶兄汤惠休,公乃小儿杨德祖.未颁还朝尺一诏,不愧专城丈二组.为公剩买银管笔,容我时亲玉柄麈.近蒙五字落珠玑,如服一丸生翅羽.别离真成惜夜烛,感叹更值歌朝雨.行看入侍玉皇案,与进不待金刚杵.劝公慎勿学孔光,荐士何妨似张禹."
"退之高文仰东岱,籍湜传盟其足赖.固知法嗣要龙象,先生端是毗陵派.方驾曹刘盖余力,压倒元白聊一快.向来班门收众材,宾履费公珠几琲.三熏会有堪此事,群犬未免惊所怪.但知楼仰百尺颠,岂觉波涵千顷外.南州短簿令公喜,巍峩峩冠陆离佩.有如若士那可无,笔势已超声律界.相将问道留十日,满座真成折床会.清诗忽复堕华牋,要使握瑜夸等辈."
"隽永杂俎虽甚旨,何似三冬足文史.羡子皮里西京书,议论逼人惊亹亹.戏为语韵网所遗,人皆百能子千之.虽非张巡遍记诵,岂与李翰争毫厘.不待区区隶古定,便令景宗知去病.掇要虚烦四十篇,三卷之博能拟圣.儒林丈人摛藻春,作诗印可融心神.我亦从今悔迂学,不须更辨瓒称臣."
"书如嘉殽要知旨,区区太冲空咏史.百年能挂几牛角,火急编摩时亹亹.柳家文类今无遗,可忍行事空违之.此书真是群玉府,事辞所不遗毫厘.子不见刘勰书成要人定,岂但令人愈头病.偶向车前问沈公,果符梦里随先圣.两诗入手喜生春,从今护持知有神.便可缮写持献御,注解不须烦五臣."
"朱门未知禅悦义,富不期奢奢自至.二韮虽寒故是公,万羊贾祸徒封卫.我公居尘不染尘,便随一钵遗甘辛.出家虽非将相事,食菜要是英雄人.臞儒一生用心苦,何曾梦见鸡映黍.中丞惜福幸见分,晚食从公当羔羜."
"先生明经今蔡义,念佛仍师大势至.食菜不待周颙书,要断贪杀兼自卫.颜回平生拾堕尘,蓼虫食蓼忘其辛.先生种福我无祸,成佛定是同功人.两诗见戒言甚苦,肯赋黄鸡啄秋黍.从今但见懒残芋,不敢求尝鉴虚羜."
"岁星欲吐芒不开,昴星避次光低佪.麒麟鸑鷟纷夹侍,善怀菩萨当重来.仙公风流今几岁,再托高门瑞当世.买香趁浴惊众聋,要识此僧今我是.金粟后身何足言,释迦亲送非虚传.稽首西来大菩萨,住世小劫须千年.宰官说法聊应会,余事文章亦三昧.世间底物堪寿公,本自金刚无可坏."
"我不愿封万户侯,愿向紫逻从公游.郓州溪堂虢州洞,未有退之诗可留.水近山流清澈底,竹饱千霜节如此.廊庙之具千金躯,底事便著山岩里.蒲鞭挂壁一事无,环珮声中了朝晡.祝融不到林深处,客至五月怀貂狐.徇华大夫无此乐,从渠遮山用翠幙.若问此间奇绝处,但道胸中有丘壑."
"无住庵,老居士.紫玉池,娱晚岁.不出庵,书诵偈.谁使之,践朝市.入承明,司帝制.如眢井,久不治.百尺泉,来莫冀.古之人,轻百计.惟出处,不敢易.嗟已晚,觉非是.勒斯铭,戒后世."
"槃礴解衣处,胸中应不群.未呈千里足,空见五花文.良乐世难有,骥驽谁与分.高才喜能事,故遣画兰筋."
"阳光不照临,积阴生此类.非无惜死心,素有贼明意.粉穿红焰燋,翅扑兰膏沸.为尔一伤嗟,自弃非天弃."
"红粧翠袖一番新,人向园林作好春.却笑华清夸睡足,只今罗袜久无尘."
"明窗延静昼,默坐息诸缘.聊将无穷意,寓此一炷烟.当时戒定慧,妙供均人天.我岂不清□,于今醒心然.炉香袅孤碧,云缕飞数千.悠然凌空去,缥缈随风还.世事有过现,薰性无变迁.应如水中月,波定还自丸."
"恐是牡丹重换紫,又疑芍药再飞红.妖娆不辨桑间女,蔽芾深迷苎下翁."
"耿耿虚堂一榻秋,人间高枕几王侯.乱云未放晓山出,片月不随寒水流.检校一身浑是懒,平章千古得无愁.湘波见说清人骨,恨不移家阿那州."
"水堂长日静鸥沙,便觉京尘隔鬓华.梦里不知凉是雨,卷帘微湿在荷花."
"妾家长干里,春慵晏未起.花香袭梦回,略略事梳洗.妆台罢窥镜,盛色照江水.郎帆十幅轻,浑不闻橹声.曲岸转掀篷,一见兮目成.羞闻媒致辞,心许郎深情.一床两年少,相看悔不早.酒懽娱藏阄,园嬉索鬬草.含笑盟春风,同心以偕老.郎行有程期,郎知妾未知.鹢首生羽翼,蛾眉无光辉.寄来纸上字,不尽心中事.问遍相逢人,不如自见真.心苦泪更苦,滴烂闺中土.寄语里中儿,莫作商人妇."
"风雨吴江冷,云天故国赊.扶头呼白酒,揩眼认黄花.客梦蛩声歇,边心雁字斜.明年又何处,高树莫啼鸦."
"粲粲来禽已著花,芳根谁徙向天涯.好寻青李相遮映,风味应同逸少家."
"楼迥云随画栱飞,卷帘又映雪晴时.千林冻解阴霾扫,放出青山分外奇."
"万玉中间作此亭,规模虽小意高深.稚篁畏日生檐下,老树禁风长绿阴.不道官中尽汤火,谁知闹里有山林.公余独在斜阳外,百岁顽身万古心."
"可怜江月乱中明,应识逋逃病客情.斗柄阑干洞庭野,角声凄断岳阳城.酒添客泪愁仍溅,浪卷归心暗自惊.欲问行朝近消息,眼中群盗尚纵横."
"明月楼前可万家,凤山庵下日初斜.风流耆旧消沉尽,空睇寒江耿暮霞."
"四百余年鳄不归,七十二滩险莫支.千艘上下无倾欹,波间小艇理筩丝."
"权门车马日騑騑,独犯天颜咫尺威.愿借君王斩马剑,何惭妻子泣牛衣.丹书到死成罗织,青史平生赖发挥.遥望湘滨成楚些,英魂应逐屈原归."
"微官驱我走尘埃,每到林泉眼豁开.莲社未容书姓字,又随流水出山来."
"三间茅屋独家村,风雨萧萧可断魂.旧日相如犹有壁,如今无壁更无门."
"火里灵苗秀,无根偏界生.诸人如体悉,千里共途行."
"不用剃头,何须澡浴.一堆红焰,千足万足."
"高贤邈已远,凛凛生气存.韩范不时有,此心谁与论."
"东风吹草绿离离,路入黄陵古庙西.帝子不知春又去,乱山无主鹧鸪啼."
"田舍风光迥,僧房意象深.未穷千里目,聊慰一时心.远树轻烟入,孤村落日侵.自非真静者,谁复有幽寻."
"黄云收尽绿针齐,江北江南水拍隄.野老扶携相告语,儿童今始识锄犁."
"谿头夜雨足,门外春水生.筠篮浸浅碧,嘉谷抽新萌.西畴将有事,耒耜随晨兴.只鸡祭句芒,再拜祈秋成."
"东皋一犂雨,布谷初催耕.绿野暗春晓,乌犍苦肩赪.我衔劝农字,杖策东郊行.永怀历山下,法事关圣情."
"雨笠冒宿雾,风蓑拥春寒.破块得甘霔,啮塍浸微澜.泥深四蹄重,日暮两股酸.谓彼牛后人,著鞭无作难."
"脱绔下田中,盎浆著塍尾.巡行遍畦畛,扶耖均泥滓.迟迟春日斜,稍稍樵歌起.薄暮佩牛归,共浴前谿水."
"力田巧机事,利器由心匠.翩翩转圜枢,衮衮鸣翠浪.三春欲尽头,万顷平如掌.渐暄牛已喘,长怀丙丞相."
"旧谷发新颖,梅黄雨生肥.下田初播殖,却行手奋挥.明朝望平畴,绿针刺风漪.审此一寸根,行作合穗期."
"杀草闻吴儿,洒灰传自祖.田田皆沃壤,泫泫流膏乳.塍头乌啄泥,谷口鸠唤雨.敢望稼如云,工夫盖如许."
"新秧初出水,渺渺翠毯齐.清晨且拔擢,父子争提携.既沐青满握,再栉根无泥.及时趁芒种,散著畦东西."
"晨雨麦秋润,午风槐夏凉.谿南与谿北,啸歌插新秧.抛掷不停手,左右无乱行.我将教秧马,代劳民莫忘."
"时雨既已降,良苗日怀新.去草如去恶,务令尽陈根.泥蟠任犊鼻,膝行生浪纹.眷惟圣天子,傥亦思鸟耘."
"解衣日炙背,戴笠汗濡首.敢辞冒炎蒸,但欲去莨莠.壶浆与箪食,亭午来饷妇.要儿知稼穑,岂曰事携幼."
"农田亦甚劬,三复事耘耔.经年苦艰食,喜见苗薿薿.老农念一饱,对此出馋水.愿天均雨旸,满野如云委."
"揠苗鄙宋人,抱瓮惭蒙庄.何如衔尾鸦,倒流竭池塘.𫁂䅉舞翠浪,籧篨生昼凉.斜阳耿衰柳,笑歌闲女郎."
"田家刈获时,腰镰竞仓卒.霜浓手龟坼,日永身罄折.儿童行拾穗,风色凌短褐.欢呼荷担归,望望屋山月."
"禾黍已登场,稍觉农事优.黄云满高架,白水空西畴.用此可卒岁,愿言免防秋.太平本无象,村舍炊烟浮."
"霜时天气佳,风劲木叶脱.持穗及此时,连枷声乱发.黄鸡啄遗粒,乌鸟喜聒聒.归家抖尘埃,夜屋烧榾柮."
"临风细扬簸,糠粃零风前.倾泻雨声碎,把翫玉粒圆.短裙箕帚妇,收拾亦已专.岂图较斗升,未敢忘凶年."
"推挽人摩肩,展转石砺齿.殷床作春雷,旋风落云子.有如布山川,部娄势相峙.前时斗量珠,满眼俄有此."
"娟娟月过墙,簌簌风吹叶.田家当此时,村舂响相答.行闻炊玉香,会见流匙滑.更须水转轮,地碓劳蹴蹋."
"茅檐闲杵臼,竹屋细籭簸.照人珠琲光,奋臂风雨过.计功初不浅,饱食良自贺.西邻华屋儿,醉饱正高卧."
"天寒牛在牢,岁暮粟入庾.田父有余乐,炙背卧檐庑.却愁催赋租,胥吏来旁午.输官王事了,索饭儿叫怒."
"农桑将有事,时节过禁烟.轻风归燕日,小雨浴蚕天.春衫卷缟袂,盆池弄清泉.深宫想斋戒,躬桑率民先."
"谷雨无几日,谿山暖风高.华蚕初破壳,落纸细于毛.柔桑摘蝉翼,簌簌才容刀.茅檐纸窗明,未觉眼力劳."
"蚕儿初饭时,桑叶如钱许.扳条摘鹅黄,藉纸观蚁聚.屋头草木长,窗下儿女语.日长人颇闲,针线随缉补."
"蚕眠白日静,鸟语青春长.抱胫聊假寐,孰能事梳妆.水边多丽人,罗衣蹋春阳.春阳无限思,岂知问农桑."
"吴蚕一再眠,竹屋下帘幕.拍手弄婴儿,一笑姑不恶.风来麦秀寒,雨过桑沃若.日高蚕未起,谷鸟鸣百箔."
"屋里蚕三眠,门前春过半.桑麻绿阴合,风雨长檠暗.叶底虫丝繁,卧作字画短.偷闲一枕肱,梦与杨花乱."
"三眠三起余,饱叶蚕局促.众多旋分箔,早晚磓满屋.郊原过新雨,桑柘添浓绿.竹闲快活吟,惭愧麦饱熟."
"吴儿歌采桑,桑下青春深.邻里讲欢好,逊畔无欺侵.筠篮各自携,筠梯高倍寻.黄鹂饱紫葚,哑咤鸣绿阴."
"盈箱大起时,食桑声似雨.春风老不知,蚕妇忙如许.呼儿刈青麦,朝饭已过午.妖歌得绫罗,不易青裙女."
"麦黄雨初足,蚕老人愈忙.辛勤减眠食,颠倒著衣裳.丝肠映绿叶,练练金色光.松明照夜屋,杜宇啼东冈."
"采采绿叶空,翦翦白茅短.撒簇轻放手,蚕老丝肠嫩.山市浮晴岚,风日作妍暖.会看茧如瓮,累累光眩眼."
"峩峩𦶟薪炭,重重下帘幕.初出虫结网,遽若雪满箔.老翁不胜勤,候火珠汗落.得闲儿女子,困卧呼不觉."
"晴明开雪屋,门巷排银山.一年蚕事办,下簇春向阑.邻里两相贺,翁媪一笑欢.后妃应献茧,喜色开天颜."
"大茧至八蚕,小茧止独蛹.茧衣绕指柔,收拾拟何用.冬来作缥絖,与儿御寒冻.衣帛非不能,债多租税重."
"盘中水晶咸,井上梧桐叶.陶器固封泥,窖茧过旬浃.门前春水生,布谷催畚锸.明朝蹋缫车,车轮缠白氎."
"连村煮茧香,解事谁家娘.盈盈意媚灶,拍拍手探汤.上盆颜色好,转轴头绪长.晚来得少休,女伴语隔墙."
"蛾初脱缠缚,如蝶栩栩然.得偶粉翅光,散子金粟圜.岁月判悠悠,种嗣期绵绵.送蛾临远水,早归属明年."
"春前作蚕市,盛事传西蜀.此邦享先蚕,再拜丝满目.马革裹玉肌,能神不为辱.虽云事渺茫,解与民为福."
"儿夫督机丝,输官趁时节.向来催租瘢,正为坐逾越.朝来掉籰勤,宁复辞腕脱.辛勤夜未眠,败屋灯明灭."
"素丝头绪多,羡君好安排.青鞋不动尘,缓步交去来.眽眽意欲乱,眷眷首重回.王言正如丝,亦付经纶才."
"浸纬供织作,寒女两髻丫.缱绻一缕丝,成就百种花.弄水春笋寒,卷轮蟾影斜.人闲小阿香,晴空转雷车."
"青镫映帏幙,络纬鸣井栏.轧轧挥素手,风露凄已寒.辛勤度几梭,始复成一端.寄言罗绮伴,当念麻苎单."
"时态尚新巧,女工慕精勤.心手暗相应,照眼花纷纭.殷勤挑锦字,曲折读回文.更将无限思,织作雁背云."
"低眉事机杼,细意把刀尺.盈盈彼美人,翦翦其束帛.输官给边用,辛苦何足惜.大胜汉缭绫,粉涴不再著."
"危磴盘云杪,惊涛涨晚空.江山端有待,杖履偶相同.孤塔苍茫外,千帆杳霭中.谁知丘壑趣,未缚软尘红."
"风烟未息倩诗催,小立栏杆亦快哉.江面贴天晴更好,涛头拍案去仍回.晚山过雨乱鬟拥,细舶点空浮雁来.坐待月明寒练净,片槎直欲到蓬莱."
"炼形仙入天聪洞,卓锡僧归石柱庵.穷胜不知天已晚,归来药径月盈篮."
"已矣经邦业,茫然造物心.人生固有定,天意颇难谌.此日嗟亡鉴,当年用作霖.吾皇方愿治,十事想遗箴."
"敢祈方广现危梁,千古灯燃共此光.聊试茶花便归去,杖头挑得晚风凉."
"新亭高敞枕城隈,万里江山爽气来.云外孤峰擎日晚,林间啼鸟唤春回.登车谩有澄清志,览景惭非赋咏才.太守风流民讼简,落成尊酒许相陪."
"丹碧崔嵬切斗魁,峰峦怀抱水萦回.春归岩谷幽花发,日上楼台宿雾开.天近凤城瞻帝座,云迷鼇海接蓬莱.登临谁会迟留意,共折梅花更一杯."
"矍铄平生善用兵,论他薏苡得贪名.不因渴骥遗踪在,谁识将军到底清."
"官路声名二十年,江乡旧仰贰车贤.推将事业归尘外,收得功夫到酒边.解榻几闻招隐士,炷香终日对韦编.公朝况是登耆哲,早晚蒲轮稳著鞭."
"东来已数月,弛担已渺茫.犹喜灾患身,获登先生堂.肃衣拜遗像,依然双颊光.宛若侍坐侧,妙语发天藏.厄穷出天意,人理难度量.所幸言不朽,与世为文章.赍此复何恨,私淑良不忘.小郎出见我,问知雏凤凰.他年起门户,尘滓濯秋阳.世事几变灭,人生真黄粱.置之不足道,感慨涕泪滂.我行方有程,坟山空相望."
"山堂漠漠开晓烟,何许大士当四筵.坐忘默识形骸外,持钵植杖风露前.老龙欲奋屡回首,於菟甚驯非畏鞭.小儿已解辨人我,抱头怖走成痴颠.岂知畏爱果何物,手里舍利空烛天.嗟余耳目更浅陋,喜欢获遇希有缘.神明泰定始一笑,摩挲粉墨心茫然.平生崔白画常见,邂逅入眼多弃捐.莫言人物斗奇崛,醉里落笔神助焉.汪公昔入魏帅幕,叹息巨壁围神仙.归寻十疋好东绢,恰有名手能摹传.提携万里到岭表,尤物自得高人怜.迩来劫火坏诸有,陪都正苦纷戈鋋.无力挽河为吹洗,披图感极泪如泉."
"寓久浑忘客,临行似别家.途穷身更怯,秋老鬓先华.生计黄茅合,归期碧海赊.湘山今夜雨,留我意无涯."
"浯溪未到已登临,笔力能穷造化心.我是零陵新逐客,披图一一可追寻."
"与山分浅正伤神,蜡屐明朝陌上尘.谁写湘西清绝景,巧移林壑慰行人."
"超然亭上鬓毛斑,浩荡秋风小立闲.岂为诗情堪过海,只缘脚力要寻山.峭峰断续天容缺,高垒萦纡地势悭.回首不堪东北望,桂林万里是秦关."
"澄练正萦槛,高屏近拥门.偏宜云惨澹,更好月黄昏."
"二苏翰墨仙,谪坠百蛮里.弟兄对床眠,此意孤一世."
"莱公英特姿,谭笑安社稷.流离死穷荒,志士气益塞."
"死谪怜忠愍,生还喜子由.荒祠连旧宅,几见海云秋."
"六公八十尚占星,授法东坡今大成.此岁得归言不食,几时当雨信如盟.误人功业忍更问,老我林泉如可营.他日疑谋谁为决,无由重到访君平."
"朝宗于海固愿也,一苇杭之如勇何.著浅惊呼过又喜,此生是等事尝多."
"去日惊涛远拍天,飞廉几覆逐臣船.归舟陡顿能安稳,便觉君恩更焕然."
"架空作屋才容膝,中有道人能湛然.门外红尘虽扰扰,枕边清梦自翩翩.君如海燕时须到,我似江鸥日又迁.回首石桥桥上月,与谁同赏第三年."
"东坡遗物来归我,两手摩挲思不穷.举取吾家阿堵物,愧无青玉案酬公."
"当门悬泉一线白,绕屋稻田千亩青.未论茯苓能解垢,且教月色满空庭."
"路转崎岖岭,水藏委曲田.茂林深似海,古刹湛如渊.岣嵝未可到,禹碑真谩传.西林归恐暮,欲去又茫然."
"故宫余禹迹,胜地属僧家.古庙松阴合,幽亭竹影斜.岭云吟外澹,山鸟定中哗.谴逐成轻别,空怀客路赊."
"西郊岁种十亩麦,自笑不耕惟坐食.吾人一饱已天幸,此外何心更求得.我田长熟无旱潦,玉粒收来坚且好.岂同豪右执券契,虐取多求急于盗.我家治生无奇功,累世守此慈俭风.仓囷不满非所恤,冒暑一晒安敢慵.长空不见纤云起,沽酒烹鸡会邻里.炎飚不厌尘满身,冷饼行看冰上齿.闲居舍此一事无,狥时干禄姑舍诸.信知为农自足乐,秦相未必贤牵卢."
"裁纨当团扇,当暑不离手.炎凉一推迁,委掷昏尘垢.蒙蒙萦蛛网,暗暗迷远岫.人情逐时移,浪自分好丑.一朝被收录,已迫朱明候.开箧振浮埃,清风亦生袖.有爱必有憎,无新故无旧.可怜汉婕妤,涕泣将为咎.贤哉楚令尹,无欣亦无诟."
"寒鱼不乐水,遇汕辄来依.溪边蓑笠翁,智深鱼莫知.网罟既不设,钓竿亦罢携.萧然徒手来,一一收无遗.幽人买鱼食,心亦怜鱼痴.早知烹割苦,宁如在流澌.世人岂异此,外物常见羁.好在李斯犬,当观庄子牺."
"秦如蒹葭未饱霜,四维不举空豪强.神疲鬼乏赴功利,兆自襄公终始皇.富极薰天力斡地,诸侯西来谁敢当.范雎李斯乘利势,蒙骜白起先戎行.韩卢前奔宋鹊举,角逐海内如驱羊.干戈取之刑法治,举事夸淫惟快意.时移数尽非徒然,直笔汗青遭唾毁.咸阳宫殿无尺瓦,直抵南山是禾稼.山巅观阙总成尘,清渭东流无昼夜.昔时此水贯宫垣,今日沦涟县楼下.无复秦娥洗粧水,时有村童饮牛马.秋波泠泠泛红叶,春天波荡桃花节.清名不与世荣辱,混浊何尝妨至洁.八川分流皆异态,七泽胸中无芥蔕.直须面面倚危栏,殚睹雍州原野火.楼中有客雍门弹,坐上悲歌击樽坏.何侯精采如琳琅,携诗揖我谓我臧.我今为子登楼赋,书版一讽悲兴亡."
"媚兰多畦畹,党竹论尺寻.倦矣一枝足,卓哉千里心.气含湖海姿,名挂罴虎林.长髯罥世累,秃鬓微霜侵.雕钻久已休,潜伏恨不深.亭丘近来趣,何止如山阴."
"沼沚清涟生,沄沄复浼浼.爨清饭不足,欢赏心无馁.金丝撚条柯,酥蜡滴趺蕾.樱桃与芍药,春事卜贞悔."
"花开且复谢,回首悲今昨.席月吹参差,临芳倾凿落.莎苹藉醉枕,风竹惊眠觉.宾僚上马去,乌鸟相呼乐.春光在木杪,花絮相纷箔.酒到忘醇醨,客来无善恶."
"百世繁华堕劫灰,凄凉断簪并擘钗.淑颜窈窕亦尘土,指环耕出田中来.野人辛勤务稼穑,两手龟拆辟草莱.未知此环竟安用,但讶光采尤奇瑰.王孙捉麈不辨玉,手面膏拭无纤埃.柔荑纤纤擢绀袖,五云书势高崔嵬.金拨收声饫犀筯,冰遏红牙诚妙哉.指环不肯贫家售,东邻女贫人道丑.巧梳堕马长扫眉,五色纴针工组绣.古人制器知为谁,今时岂乏春风手.春葱银甲深藏袖,偕老赋诗须我友."
"幅巾戏漉彭泽醅,尺书间觅来禽栽.东坡居士五年久,真主未遽求盐梅.扁舟夷犹水刻窟,双履秃缺峰峩嵬.招揖西山与东鲁,回首阊阖并玉台.标牓高甍方外景,不染时世毫端埃.倚空千重翡翠盖,落日万顷琉璃堆.兴酣鱼鸟安乐国,喜溢仆驭陶家罍.惜哉二老削旧迹,不论石上并墙隈.埼岸横舟昔时处,刻划独免漫苍苔.梵刹青莲旧僧社,径遂几合无人开.方今九原如可作,足使四海无凋摧.封章千载垂可否,玉堂黄合犹儋雷.精义穷神致实用,不变生死无去来.天下书生践遗迹,棠荫处处思贤哀."
"骨髓缄藏万古谋,畔牢愁思不禁秋.常怜屈宋鸣中古,不遇丘轲放一头.文赋东坡推典丽,简书西路失归休.看公议论方游夏,岂数苏州与柳州."
"玉井之泉汲又新,腐陈收拾已空囷.铁牛城下三年眼,剨见仇池社里人."
"珪组纷纷蚁慕膻,徇人可否冀超迁.伤哉远略疲中国,恸矣长星出亘天.晋楚春秋书失国,惠昭徒驭竟言旋.朝廷得士为强弱,郭隗来归不首燕."
"乃公振旅来,河湟新奏捷.诗礼壮斋坛,荆州初妥帖.王郎赋缁衣,旦暮刷燕越.从容挽六钧,邂逅记三箧.赏奇必先覩,语怪尤欣惬.樵径曳斑杖,僧窗敷白氎.解颐千虑却,爬痒众宾厌.辕门熊虎士,铁面竦长鬣.椎牛赴大釂,割肉挥长铗.酸寒商公邑,会我萦仕牒.儿嘷羹不糁,女瘦裙剩折.嫉邪发冲冠,忧国须屡镊.侯家有美载,寒冬相煖热.騕褭带青萍,於菟包璅甲.风磴好扶轮,冰溪多病涉.凄凉熊耳下,小雪轻尘浥.升堂语君公,浚治千楼堞.勉勉足兵食,孜孜抚疲苶.政成在简易,可大贤人业."
"孟氏观阙尝鲜新,虬虬栱桷翔青冥.可怜当年百事足,鬼眼未遽窥高明.铺首仓琅百楼耸,宝帘珠带关银屏.风台露榭敞锦缬,朝朝暮暮吹竽笙.鹅溪白茧冰雪清,黄史舐笔研丹青.屏间观者诚粲者,醉颊融煖兰膏匀.金槃滴取宫桃露,点𪑮铅朱三昧处.融怡宿粉晕娇红,一片辞枝三月暮.妙趣忘言心独覩,花好更教宫女妬.彩翎降趾戏宫廷,啄哺驯和谢笼籞.跖石窥盆刷羽仪,天乐凤箫鶱欲举.智者创物仁者守,何嗟及矣何追咎.当时高岸尚微茫,零落萍蓬入谁手.华堂粉壁倚叉竿,五十年前亡是叟.细说盈亏阅今古,我曹知爱当知恶.此间风韵出成都,花上杜鹃啼最苦.见之坐右久弥新,咄咄庸工难与语."
"量力难贪督亢图,冯亭致地祸来欤.摸金公子驱长戟,割地先生醉堕车.乘传有人延剧孟,运筹何术困由余.鬼方政赖高宗克,雅信周公无逸书."
"门庭桃柳人人护,焚屋新遭盗跖余.邻社萧条近尤剧,孙孙子子宝公书."
"岭背泉甘陵谷迁,危亭圜顾尚依然.春兰秋菊无终古,地上居人世世贤."
"为文赤壁并黄坂,奇韵平生想像中.延目练江咨逝水,举头碧落看飞鸿."
"元祐推谐弼,乾坤岂小康.曹参尚清浄,萧傅性刚方.报国无遗恨,兴邦举旧章.累年公议白,名与日星光."
"缠绵思旧赋,沈痛八哀篇.宇宙门人尽,谋谟国史传.高闳人莫及,何代独无贤.欲说源流远,还应笔似椽."
"东坡曾赏南溪雪,他日流芳好事孙.寒祲棱棱裹崧岱,忧端愤愤塞乾坤.赤囊政尔劳边吏,白羽多应落酒樽.太息九原何可作,逸才谁敢赋招魂."
"耀德先王不耀兵,汪洋施泽在生灵.孰违天戒并民欲,不爱邦家嗜虏庭.作俑乱生诚有自,覆车势合亦难停.山河异境伤王导,云海高翔羡管宁.愿以丝毫裨汉室,岂无弓矢毙胡星.愚翁事业空遗臭,经义分明战血腥."
"昼短宵未明,何朝妾觌君.泪滴九霄雨,愁凝千古云.凤藏丹霄晚,鸿遵沙碛远.楼迥眼波穷,轴折离魂断.安得葛陂龙,肉骨丹九转."
"妇慧弗谙事,谓世无离索.洋洋旧依蒲,逐逐难翳藿.冲风递弱羽,烂漫何乡落.忧端埒南山,那堪鲁酒薄.人力末如何,天公良可托."
"别情荼无苦,诀语若为道.日近长安遥,山围烟浪遶.星河通故都,冰雪迫凋槁.回辕尚茫茫,延颈空矫矫.卜归付干策,此策何人抱."
"秦汉西都谁复加,茂陵赋笔大非夸.西瞻周道平如砥,南揖秦山翠削瓜.电尾风鬉蹄逸健,猬髯黧面手高叉.兵微将乏初无奈,贼破功成近可嘉.飘泊荆吴最萧瑟,厌闻胡汉更纷挐.娱宾北榭忘忧酒,侍燕西川没骨花.纵被莼羹当羊酪,未谙舻舫忆骊䯄."
"镂裁雪羽元同质,合辑龙沈更一家.气袭禅僧鼻端白,葩敷溪女鬓唇斜.牵缠芗色诚虚幻,结习因缘可叹嗟.芍药调和传汉殿,酴醾脂泽有浑耶."
"乔公评老瞒,谪仙奇郭令.视远数十载,伟欤真智圣.破贼此郎子,勿反吾同姓.凡才慁世间,鉴裁惟其证.大奸初难辨,明者独深省.若人与斯评,厥重如钟鼎.纷纷女娲土,安在所讥病.惟贤则知贤,丝乱行将整.掩书坐前轩,老眼安敢瞑."
"微生无限死之徒,瓦解丝棼不易图.一篑区区裨大坏,力行踽踽竞长途.韬钤筹策皆摧折,文籍条纲总阔疏.谁料孟嘉为谢傅,笑观蒋干待周瑜."
"去年胡来清水岩,黄河狭隘冬凌顽.戾如飘风速如鬼,犬豕淫虐豺狼贪.探马星奔汗流地,猛士眦裂发指冠.潼雍见兵不及万,半阙甲胄屯河边.隆寒身体例皲瘃,亦复勉强横戈鋋.它司金缯封雍府,犒军纸袄如泥钱.胡人隔水相笑侮,杀身于尔何值焉.同州告急唇齿喻,无兵赴救诚难旃.元戎钤下兵八百,苍头厮养争后先.鄜延诏发五千骑,此日收兵姑自全.平时保甲例乌合,县符迫促挥空拳.甚哉田夫无斗志,一夕惊走如穷烟.汉将苍黄结旌遁,虏骑势合弥山川.关中控弦诚万骑,忠臣义士力可宣.书生命运亦蹇劣,我师疲少邻敌坚.却忆长安无事日,谈及祸乱为尤愆.饭囊酒罋夸厚福,捧土揭木皆才贤.生灵未悉坐何罪,髓脑涂地尤苍天.天公诚能祐戎虏,岂复不解兴中原.案图戎索八百郡,我邦日蹙知谁怜.吴中据江恃舟檝,惴惴栗栗聊偷安.旅人流徙隘城郭,岁事寒薄理势然.去年往矣不须问,安枕而卧祈来年."
"杯杓何人执其咎,胁胁卑卑十年臭.邂逅琼枝解渴心,京洛岂尝开豆蔻.博山沈水烧春昼,采英撷萼春风手.九回虿卷纡余秀,尺六仙围楚宫瘦.痴狂无限热肝脾,盛诧樱桃比垂柳.槁木寒灰不二门,禅功道力何妍陋."
"古风未必今人操,老气休祈大吏欢.扪腹定无奇士术,萧然且作野人看."
"延陵乃有能诗鉴,子路犹为少读书.习气未忘番简册,白头稽古不应愚."
"柑花销殒荔殊小,海上雨云氛气昏.感慨干戈异乡客,愁思骨肉与谁论.白鱼紫笋清庖隶,卢橘杨梅积市门.作吏天涯何所得,一春黄卷伴芳樽."
"鹊巢流庆嗣如参,鹤发人间仰达尊.经眼尽知三世事,含饴已看几重孙.承颜捧诏疏封邑,扇枕温床不倚门.取数西方无量佛,满堂氛馥贝多翻."
"萧同叔子无令笑,緜上之推乃弃官.咸羡此堂称圣善,累从治剧劝平反.晨昏不怠谆谆诲,僮使皆沾泄泄欢.紫诏又当称大国,安舆五马叠荣观."
"平生瓮牖蔀茆菁,江左那无寸土宁.游宦飘然纡幕燕,陋居粗有读书萤.浮生佛脚须当抱,乱世儒衣便欲停.天定灾祥在淫善,北溟安得胜南溟."
"贪得不知义,流风紊四维.珪珇实盲昏,黥髠亦觊窥.谅非跖𫏋才,竞揭椎埋旗.巨猾肆滔天,小丑争攘欺.立国计安出,顾无以家为.三州破竹势,吏卒伤挠隳.越人竟何能,非复尉佗时.壶箪迎王旅,克捷剑之湄.闽府幸宴然,一毫未尝亏.噫吾有以待,致尔由他歧.残蘗失追袭,诸将咸思归.勉哉方伯职,力拯邻邦危.漳滨拏未解,蜂蝎生武夷.姑息倒囷藏,谆复行文移.近事苟目前,远忧那敢知.天运未太平,佛力亦其微.武夫勿告劳,儒冠须出奇.知人与安民,此责诚塞之."
"础湿岚昏近海多,剑霜清刮手亲磨.轮囷马栈非难整,索漠牛衣且勿呵.好住延陵皋泽去,强同溱洧济人过.坐令幽谷迁乔木,盛论中原喻尉佗."
"无穷赏物胡名达,希世纤柔不计金.爱雪并花也延命,掷丝与竹却知音.情闲未绝毫厘念,文艳何妨铁石心.雅倩樊蛮诵长恨,饮茶亦可拟芳斟."
"郎潜华首寤銮舆,连帅元戎十乘车.吏道薛公何必问,史才倚相妙称书.雍容鸠杖朝裾伟,谈笑蒲鞭法网疏.万石恬侯定非晚,闽人安枕梦维鱼."
"淋淋冻雨滴春朝,正月寒威倍凓憀.汩淖不甘劳皂隶,执舆岂必胜刍荛.素餐致寇思长策,失业疲氓想易招.驯伏强豪苏馁乏,济时筹略直须超."
"推明能隼骨专车,按地谈天河洛图.汉魏晋唐皆贯澈,典坟今昔不荒芜.君家庭户闻风旨,吾事分毫等博屠.岂待曲终思雅颂,直缘背痒遇麻姑.预求补益三年艾,深识妖邪九尾狐.博物伟然窥子产,济时岂必愧夷吾."
"绊挽风光数丈枝,曳松拖雪不胜宜.浓铅轻素谁调练,鬰蕙滋兰无等夷.婆律著人酲自解,昆吾雕玉赏尤奇.攀条嚊蕊思京洛,末利晶荧自一时."
"剥圭碎璧昆山颓,天容黯惨凝不开.隋和抵鹊虎兕吼,阳愆阴伏推从来.雀鼠怀安怖入壁,声侔海翻星陨石.疾雷破山万壑沸,急雨悬河平地尺.嘉生春浅才纤毫,季子御雹勤嗟嘷.冲冲凿冰穷谷里,申丰此说殊未高."
"振条裂石寒飕飕,霰集黄昏天为愁.若兰政恐远庭户,健步𣃁本移岩幽.断魂能返神可雪,照夜薰天欲奔月.妖韶敷艳满东风,肤清骨秀无相绝."
"娉然林下趣,仙袂拥书签.心迹清无滓,情声慧且谦.琐窗龟背戏,彤管兔毫尖.十愿独非僭,陶云那得添."
"苍崖有红榴,照眼风棂迥.鹤顶磨丹明,猩唇染罗竟.天然同心蒂,物理有殊禀.青鸟蹙绛巾,奇胶缀琴轸.子云畔牢愁,无偕溱洧赠.思致玉珑松,皎兮丽宫井.江峤琐蛮烟,空烦洛生咏.山僧递形语,呵乃枯禅病.喁讽独移时,鹘没天宇浄."
"呼船起柁乘潮平,掠窗飘箔疏雨倾.漱石枕流东道主,栉风沐雨吾曹行.百寻悬瀑泻绅珮,两边乔木翔枅甍.乞浆满瓯牛乳粥,纵酒下筯驼蹄羹.跻摩顶踵历蹬术,牵挽葛藟披荆榛.荒浪搀差复奄霭,巀嶭屭赑仍棱层.嘷烟啸雨猨鹤宅,绝山航海樵渔能.草衣穴处避世士,木食涧饮安禅僧.芝房云阁无尽藏,月屏风幌长明灯.笑看阛阓一蚁垤,挥斥氛祲投蛮藤.经行石窦解縢𪨗,饮灌匏杓谈淄渑.莫嗔踏碎苍苔色,莫嫌汲浊阴井清.膏肓泉石有鉴裁,腾踔岩崿试股肱.要识石鼓真面目,立置枕几非绘缯.风吹杨叶此山下,欲问故老知谁应.市朝一梦争夺际,山海萧散堪伏膺."
"林杪摘星陨,江干疑烧然.香包浣花锦,冰质藐姑仙.巨擘纷璀璨,丁香吐妙妍.唐亡倾国笑,何物免罹愆."
"闽中谱殊盛,唐相赋初工.万点凝霞赤,三危滴露丛.驱芦抵乌鹊,投李饫儿童.子美吟西蜀,樱桃先后红."
"瘴乡骈琐质,善地最蒲闽.冠绝林间品,难为坐上宾.蟠桃寿天帝,萍实荐居宸.无逸为龟策,何烦万马尘."
"颙昂经世量,超轶尘秕浄.猗欤寻山屐,泛矣随波艇.颜笔振岩崖,戎眼清水镜.平𥬞青云步,何如苍藓蹬.忘怀挈伯雅,寓意弹韵磬.物外赤松期,域中兜率夐.江溟嘘吸际,霞祲廓亏映.龙象千础攒,簦𪨗十方并.弥天各纵辩,酌海终弗罄.公侯诚得一,品物将大定.瞿昙旧摽𫈵,嵌洞尤奇胜.雷唱涧流回,石刻惟人竞.半山琅玕响,一井玻瓈莹.松风瀑水合,时鸟慁人听.慷慨羊邹游,雍容裴白并.溪谷有佳色,题品益光幸.渭滨行将猎,诏促预参乘.王公居客右,羊舌偕赵孟.小人缪好事,大册挟晨暝.击节穆清风,续骚聊比兴."
"能赋凭高所得多,海云岩崿若君何.兼通西竺瞿昙意,欲和南风虞舜歌.怪石甘泉作檀施,长廊古殿荫多罗.相期正始微言绪,诗眼休嫌俗吏过."
"文章三昧亦无多,甄品难甘状杜何.撚脱髭须徒自哂,可怜弹铗为谁歌.腐陈点化为珍玩,翡翠鹪鹩入罻罗.拟续兰台快哉赋,后来作者岂容过."
"忍对三峰閟两山,澹蛾三五韵幽闲.王郎宾席自水冷,君须举玦人舍环.乌涧门阶未尝峻,瑞峰重深一百间.列屋罗帷隔风日,九回沈水纡髻鬟.使君素负凌霄志,臞儒何以换酡颜.龙香小袖酬绿醑,不管紫云私有语.美哉江色酿山光,青琐勤开看烟雨."
"叶实根株尚老苍,龙鳞皋比贵先尝.千林断送诗骚酒,三绝无逾色味芗.烂酝恢台养风骨,涵滋沆瀣结天浆.怕寒僻处深于越,贽贡无阶遇有唐.葱鬰梧楸共庭户,风流芝玉秀斋房.剖缄绛锦纷狼藉,莹手摩尼可比方.頳卵鳞皴雄俎豆,双珠同蒂媚钗梁.摘忧林薄明朝竭,缪论蕉卢几许黄.口腹定非孤寓客,甘腴尽道胜吾乡.峡山高咏诗昌白,韶石英风赋予张.芍药亦能烦驿置,蒲萄岂必擅西凉.弹圜金橘差坚久,瑛赤含桃讵可双.逆目提笼过阛阓,解颐梦渴吸湖江.仲宣鸿笔丝纶手,摩诘清才黼藻光.妙绝拣枝墙欲动,纤攕称擘侍于傍.翰林纪绩延真赏,县长绳愆且弥忘.赐燕行看与怀核,分题今日记升堂.伤时有似少陵杜,上疏岂惟临武羌.深忌河豚恕瑶柱,沈思橄榄过糖霜.词情鉴裁俱超卓,促召龙墀献皂囊."
"何处闻国芗,珍木秀岩谷.高标蕙兰枝,妙辑沈麝酷.叶叶秋声中,霏霏早英蔌.介特有如松,繁华岂惭菊.勃蔚袭轩墀,薰沾满衣服.情人擢纤指,拾蕊动盈掬.蘼芜见离骚,苓藿入谱录.卉裳未可更,鲍肆或争逐.乱插琉璃瓶,于斯殊不俗."
"铁檠知漏永,熠燿照蚍蜉.三策遗当世,一封陈厥谟.甫田须疾耒,巨浸想乘桴.应猝诚乖用,何名道不诬."
"错捐金带子舆台,李典张辽安在哉.济溺我应知大略,摧锋人自得高才.伍符勤选加搜练,戎阃徐图妙鉴裁.引领山西十万骑,中原失御实堪哀."
"退笔残煤作冢池,庶几极力更前追.寻源巴峡涛泷派,得骨柯山铁树枝.京口风云随叱咤,渭川霆电扫端欹.刻舟事往何嗟及,拙目高心付黠痴."
"掺袂东君属此觞,朱明履运返何乡.结成硕果鹂鹒语,吹尽落花桑柘光.梅雨闻君醉山阁,麦风招我步濠梁.惜春岁月那相贷,肠断连山草树长."
"肮脏田官委吏偕,山于吾属倍青哉.星言舆轿蒙茏里,山半振衣嚣哄埃.针水布畦春泽匝,吟风夹路岁寒来.架岩刳木泉悲响,鏁洞白云花烂开.灰冷虚堂敷白氎,爨清一饭脯青苔.欲求出世三空义,一咄疏狂道眼裁."
"建州氓隶敢滔天,乱领妖腰伏乃愆.献馘牙门森㦸纛,解严后庑戢戈鋋.劳归宣润奇材客,勅赐番禺馈米船.劝课蚕桑陈俎豆,顽愚悛悟悔从前."
"都士万家吁盗守,日行三百檄书驰.蛮刀短楯相绳擿,章甫毛锥亦可支.三道来攻吾设儆,千艘利涉尔焉知.三州十万归农亩,櫜戢无穷歌颂诗."
"楚王禁暴惭京观,汉世残民辟徼边.伐叛从来非得已,修文自古属高贤.禽鱼草木无垠惠,乡校康庄议论妍.尽悴使君朝听美,不然海国岂安全."
"槛棂生菌地生衣,釜甑有鱼盘有薇.适俗簪裾取萦挽,累人口腹得岖崎.行看海雾江云尽,却放风台月观辉.拨置图书绝欣慨,一巾一钵款山扉."
"愚翁夸甫骨应寒,宇宙因谁危与安.治道灼知斯鞅妄,中兴窃拟导安难.文章一伎真何益,得失他年极易观.私喜崔骃薄班固,缪贤朱博毁师丹."
"君不见峄山高崖斯相迹,枣木刻模真并失.又不见深之袖手安国碑,帝悟百牛掀倒石.秦唐二子皆有声,何必今人不逾昔.拙工砺器雕不已,印版传书差可贵.方趺图首效碑影,穿凿胶黏总纰颣.凤山之水生琼玖,斲磨光泽坚而黝.文章光艳照千古,玉牒万金吁可剖.刊劖四海多名手,何必区区镌腐朽."
"石井镇初腾一鹗,管城子健斡千钧.已然自足雄吾党,其进祇应轶古人.衣被卉裳殊欲惯,解捐犊佩猾商驯.万锺他日扶危手,五斗怡怡为奉亲."
"建极翊皇舆,蓬庐怀致主.除书肆时夏,提纲众目举.满朝想风采,爱及巾垫雨.平平戒自守,落落进攻取.定倾繄其人,防秋今尚暑.执舆岣嵝岭,栉风闽海浦.破的出新诗,江山缭樽俎.危机见未萌,刚鲠殊不吐.成宪万方瞻,作者七人数.收召无遗贤,商山非为吕.开悟尧舜心,亢宗诚刻苦.闭门逾厥垣,孰与驱驰许."
"昔岁原伯鲁,前日棘子成.所谓悉常事,野哉亦苟生.岂知负孔圣,义理如何行.善饭斯为福,食肉其堪盲.六籍漫不省,千载谁辨明.秦时害文维法吏,赵高趦趄诳当世.小夫无知信可耻,大官不学粗且鄙.深思博问如其智,精义入神以致治.从来廊庙须奇策,乃用弓戈为快意.孔明泽中梁甫吟,著表行师肯倩人.吕蒙孜孜窥往事,知新益解图当今.横槊胡为忘试艺,不文不武伊何遵.嗟予贫贱年将老,学古忧时满怀抱.斯民陷溺岂无说,天下复平要有道.子思立教自明诚,伯业华巅愈贪讨."
"阳厄会百六,骄亢惨如毁.素秋垂二七,十旬赤千里.土田灵龟坼,水车渴乌柅.历时书不雨,槁矣吁田穉.虽然海有潮,何堪井无水.塞鼻炎烟鬰,吹面江风靡.憬俗雪不降,炎洲冰讵履.虐魃岂胜诛,巫尪窘臞悴.雩禜按典彝,祝史殊跛倚.资舟舟已尽,振廪廪余几.枵然望云汉,邈乎嗥屏翳.戎虏未入朝,耕战诚劳勚.收募联什伍,倍蓰给饷馈.伊人亏颗粒,主者遭忿詈.覆载疑亭育,蘧蒢视生类.作为三日霖,霶沱万事理.焦枯已不救,根蘗或可冀.疲民亿万口,生生荷天帝.侏儒一囊足,孤寡千箱赐.三军尽凫藻,邦邑岂小乂."
"奉匜谁过仲卿贤,独泣牛衣枕泪眠.墨误唾花衫未故,诗题摘叶柹犹鲜.凄凉玉雪卿卿意,惆怅房栊步步莲.抚念琴书旧同赏,爵名重刻更巍然."
"芙蓉城阙宜通籍,姑射山头素卜邻.举世难工断肠句,何时再得捧心人.芝兰奕代传遗懿,玉树千年锁暗尘.珍重清风入襟袖,每篇佳处想精神."
"蛮府同僚问字奇,老成衣钵旧箴规.飓风不讶飞黄雀,污渎犹将贷病鸱.前日幕谋非妙伎,今时民瘼愧良医.径从南浦携书笈,吉贝裳衣皂帽帷."
"此间空洞最无奇,整整从绳仅满规.并谱沈芗及苓藿,公言羊质录鸮鸱.秃巾鲍肆穿芒𪨗,争席畦丁与马医.海浸冰销元凯癖,玉杯繁露董生帷."
"束带殊憎市声沸,幅巾聊复隐居寻.凌虚马鞍林峦表,滴翠驼裘涧谷深.个里膏肓空自许,何期烟雨挠重临.长瓶大白开狂喙,绝海驱山叹未禁."
"羊城使者神仙中,苒苒叱驭凌云踪.绣袂吾徒强掺执,解手一举南飞鸿.君侯烜赫标肉谱,文正烈祖忠宣父.典刑付托呼所钟,经国风规俨如故.伤时嗟我思古人,遗直茂勋君世嗣.春秋主盟由范氏,不战屈人从范智.备尝世故无难易,出入淹回俱掌计.世推汲偃似长孺,共怀下惠贤展喜.鸟言夷面吾氓耳,岂弟公清渠自理.声华本实警蛮貊,锋颖天然加峭利.转粮遵海爰究度,并按三河应不避.追车少日便还朝,首出儒林冠循吏."
"天工奇水墨,晴景照檀栾.影动嵇阮爱,笋穿淇渭干.禅翁三昧力,老手一挥间.意匠先鹘落,心造忘笔端.芥胸极蓊蔚,振袖疾飞翰.道妙进乎伎,自得即之安.刚耿在眉睫,岁寒出脾肝.动色娱倾耳,可听非惟观.飒遝掀翠羽,交戛敲琅玕.雷惊碧霄耸,风倒悬崖攀.雨霜斜重势,龙凤飞鸣竿.劲挺加掩冉,英奇阅雕残.缇缯钉墙仞,秀绝袭衣冠.备悉湖州派,恨不彭城看.不可无此君,宁可弗至膰.买林自亏蔽,折槛萦丛攒.房拢侍便嬖,园苑隔扃关.要见一室中,幸容四壁宽.此画会通灵,请公牢𫔎缄.王侯傥奉借,定鏁空厨还."
"云衲撞钟集,鹤衣舆轿来.暂沽彭泽酒,岂碍太常斋.道释纵横说,门庭南北开.皂丛天籁响,棋罢想龟回."
"东隅岭峤纡层出,浓翠春粧日夕佳.僧老林丘党猨鹿,地灵山泽产龙蛇.井泉移得天台脉,洞壑时开阆苑花.可笑篮舆趁斜日,白云回首梵王家."
"长衾大枕寝将安,猘子成擒路不难.充类未应于义尽,去官无责本恭宽.兵戈销弭非吾力,冠剑疏慵强汝弹.新岁举觞嘉善祷,扫清崧颍并凭鞍."
"长鸣天廐起毛龙,万马皆喑一洗中.立仗式仪稽马叟,解骖牵赐有裴公.累年兵火苏黄迹,旧券山河带砺同.揽笔诗翁拟骚雅,雄然台阁快哉风."
"帅贰英英驻节旄,继唐流泽便滔滔.源深东绝三桥市,涨缩西湖二寸篙.沟驶甃坚无旱潦,瓶翻筒漏饮豚羔.私家诵佛千畦稻,官帑收功万斛醪."
"芦笙茆茹野人编,竹几藜床已侈然.月满光临感珠夜,风高冷过曝衣天.酒浮炉肆人呼友,雀啅梅花鹭睨莲.静士兀然方止酒,旧琴不计有无弦."
"劫火吴宫尽,耆年亦已殂.勤拳依佛敕,精苦是僧摸.愿力归兜率,宗风化给孤.禅心不沦谢,楚些漫招呼."
"将军义勇名,蜂蚁尝旅拒.俯迩建赤油,超摇挥白羽.不辞援鼓桴,岂以遗君父.匈奴恨未灭,致官逾哙伍.麾下例千金,赫然士豫附.家庭树曲旃,天街腾露布.平昌平恩侯,议论宁肯忤.万金十千户,募将斩亡虏.列屋鏁名倡,连车载清酤.用钱取水衡,卜宅凌武库.山岳势能移,震电赫凭怒.画地成江河,鼻息吹云雾.私鬬患不怯,公战则先务.可怜金玉帛,殊胜烟埃土.嗟彼绅佩俦,索漠何太窭.试移名将传,予汝频晤语."
"白屋秋声里,蹉跎旅食春.挑灯鲁酒薄,拊枕越鸡晨.学术家传业,风流德有邻.似闻川陜捷,吾道付峨岷."
"群才奔正始,辨论轶髯卿.诸老力推毂,斯文有定评.龙旗叔孙氏,金笔左丘明.杕杜尝嗤点,椒兰足陷倾.穷途乖党侣,陋屋挂冠缨.彰炳流千载,嗟咨奠两楹.桑枌堕兵火,简札落寰瀛.态度云霞蔚,瑰奇珠玉生.渊停真可挹,川驶不留行.机杼班扬旧,笙竽陶谢并.风骚齐穆若,郊岛埒低平.百末芳蜂采,千岐理刃迎.斧斤皆阁束,凿枘自天成.大论尤宏博,短章工冽清.精微演孔佛,刚毅奖周京.粝食何曾餍,高标不朽名.斐然愚小子,钦咏有余声."
"五陵少年铜乳臭,哲肃何甘作牛后.曲合污世乡愿徒,俗学聋瞽纷芜莠.文士规模正始间,风流可喜未曾有.志士机敏常济务,斡旋金谷捷趋走.取乱尤须见兵势,料敌先应决攻守.至言硕画安危机,却顾前思能审究.服戎角力乃兵耳,入幄造膝直御寇.人心天意归有道,务穑训学臻富寿.自古迂儒无益算,盖世奇才实天授.谁能剡牍出公言,明年定取单于首."
"短舞长讴撩性情,狗翻砑鼓醉承平.六么花下西湖集,三叠云凝玉塞声.治世之音岂沦谢,淫哇已极返和清.关雎正雅终知律,前圣尝云畏后生."
"欲澜秋水剪瞳人,愁绝春山傚玉真.擘了荔支抛荳蔻,送钩非复近前嗔."
"珠贯笋弯奇出伦,龙兰入缕叠文茵.芳年长好长欢夜,满意同心同梦人."
"丝毫触石千山泽,喙吻传声万壑雷.信有藓书标洞府,不应俗驾半途回."
"布衣海上看群豕,金门晚跻作三吏.汉主功名气薄云,柄用儒术亲且贵.晓通当世博前闻,自得春秋有余地.臣节俭约君道广,烜赫颙昂仍布被.苍海西南罢远征,恳弃朔方违诏旨.发策不如朱长史,庭论依违何委靡.议诛郭解沮卜式,山东鄙人殊不鄙.流辈纷纷称职难,黄发𩭹髿保终始."
"吏部初学除陈言,学成理达无可删.腐朽点化皆不凡,有如黄河出昆仑.鱼龙万怪随涛奔,志气刚伟充乾坤.灌溉所短夸雄浑,篇什性情礼义根.亦曰余事期知文,弟子皇甫同光尘.师说岂不明渊源,首推燕许润王纶.明堂郊庙严且尊,呜呼古人弗妄云.研钻百家穷典坟,两贤纂组承华勋.演敷奇致开妙门,荡耀四海苏顽昏."
"更生倾侧四斥已,精诚所祈格天地.著明深切安危机,同道萧周数人耳.不容何病见君子,节义政应强国势.幸卿权尹岂尝无,忠正得朋侥冒柅.可怜孤直援又寡,恶恶如风力排诋.汉皇听纳知其忠,左右侧目争摧圮.亲亲公族人莫比,按据春秋忧变异.萧张戮死正人空,挫奸救危宁畏忌.勤勤请抑外家权,社稷安荣长久计.二十余年列大夫,痛切皇舆难坐视.当时不谓秦无人,异世知音诚叹企.乱生祸重英杰资,无竞维人当树置.绛侯博陆在岩廊,高武不复忧刘氏.胡为一篑障江河,谏鼓屡鸣那得济."
"冬燠阳淫遇上春,飞霙爽彻浩无垠.凌霄据壤平洼凸,破块抽萌蚀腐陈.皎洁肌容宜夜觌,培堆靀松诘朝新.匀匀帝泽烝民粒,止止人寰世界尘.野渡舟沈堆鹭羽,豪家堂下散瑶珉.袁生高卧诚清尚,慧可安心奈苦辛."
"从班有子莳陔兰,三贵相承德齿官.政理庭闱贻济美,暄凉枕席问平安.箕裘桑梓人钦羡,滫瀡膏饴养色难.千乘送车倾井邑,剑留传宝涕汍澜."
"太古衣冠绮季风,厖眉鹤骨似霜松.一枰瓜葛为嬉笑,奕叶芝兰真睦雍.珍具乞言端有属,搢绅歌咏庆惟钟.归全五福殊无憾,密印行将一品封."
"芳蕤何蒨绚,尤物真旖旎.五叶映雕栏,三桠骈粉蕊.妍分春月魄,香彻肌骨髓.壁观艳成魔,鹤林神作祟.岂特梅可簪,殊胜麝多忌.野藋与戎葵,犹堪解其秽."
"苍隼卑飞亦将击,素琴不拟贵高张.勾稽俛首亲朱墨,甘旨役心谋稻粱.吏干能称追伯仲,朝端近例寘周行.题名塔庙经坊市,俯瞷烟云越涧冈.相勉三余牵著拟,助栽九畹待芬芳.絷维骐骥初从轭,强劲蒹葭要饱霜.县小官闲无甚责,秩卑俸薄又何伤.公田私亩工夫遍,世阀前修在激昂."
"延陵皋壤决归欤,习气过忧觚不觚.何怪倚门嗟抗脏,近来合乐宠侏儒.过关自欲闻鸡唱,居肆何须较马摸.乖合偶然非汝力,迷途先觉解挛拘."
"著书前古老虞卿,何必穷愁学乃成.驾说精心是家训,修辞肆笔体人情.少年竦跃文章慕,老去冲融道术鸣.流略从今皆指掌,粗令衰世不喑盲."
"𪩘谷窈幽深,映发杉松嘉.击钵半乔木,烧香乱烟霞.穹林擢峭壁,搀竦回环遮.四合山复山,泉籁音响哗.清致满楼阁,道人心靡他.寒磵柹栗秋,暗窗秀枇杷.倦飞暂投迹,脱兔无复罝.茹粲盐酪空,解钏与笄珈.余生愧语偷,逆旅即住家.战鼓震淮甸,雄师奋爪牙.儒士缪揣摩,戎韬政纷拏.才智为人谋,何事丘中麻.冥鸿跨海岱,逝水悲荣华.旷哉游方外,心迹同幽遐."
"去去追濠濮,悠悠平渭莘.荒凉罗雀处,寤寐叱牛频.鸮炙逢希阔,萍虀适酝醇.自谋蝼蚁穴,何以拯斯人."
"豹雾谷容晦,虎风林响寒.通宵喧涧濑,出日照岚峦.掩卷妨作乐,搘筇咏考槃.王孙有窟宅,吾道尚艰难."
"三芝羽人伫,五诫坏衣修.农圃日用事,刍荛无几求.林丘识真趣,城阙罢菟裘.挥斥尘劳客,平生为道谋."
"吞屋糁空嗥越犬,如椽悬乳战吴僧.皛然一色纷无际,飘瞥群花散却凝.人迹禽飞遭屏绝,竹端松顶重何胜.将军逐虏弓刀湿,坐幄书生能不能."
"穷腊末垂风景和,久游诚是我陵阿.牧童笛远鸡凫散,猎户弓鸣猯鹿多.季雅濙濙疑蜜酿,木奴小小似金槎.起溲十裂吴羹酽,止酒陶诗但独哦."
"云际潺湲入下田,田塍级级逗平泉.羊肠荦确褰裳过,蜗壳跧藏插槿边.荷𦰏何人行叹息,馈浆与客更留连.丹霞翠雾皆招隐,一抹残阳众木颠."
"先开媚晴昊,孤艳断魂时.遶树沈烟度,凌寒檀晕披.参横明月观,雪细影娥池.结实冥冥雨,君看雀啅枝."
"冻枿虽臞甚,含英山意催.斲冰冲晓色,绽绿透春回.健步故人信,流芳好事杯.不论山水僻,往往拾香来."
"国香倾国色,天质殆天怜.含笑冰崖侧,无言石濑溅.湘娥愁暮倚,孙令馥终筵.卜夜多松炬,玉容殊更妍."
"晋公宾佐选,英毅冠朝端.三日拂冠剑,一时增羽翰.世家存器质,国论伫图难.从此抛经卷,青毡拜近官."
"君年有余富,我老渐来侵.莽苍麏鼯野,峙停鸾鹄音.藜羹秉觚牍,筚路向山林.商略古人意,孜孜不患深."
"未拆娇红浅紫骈,差差众叶翠翘然.误称兰艳风流冠,且纵桃夭万一怜.列槛闭帷增峭烈,诉杯阁笔负婵娟.司花处子春风面,醲态奇香想象焉."
"茂林翠𪩘碧潺湲,凉月白云飘素筵.几杖逍遥领其会,佳哉蒨绚有余妍."
"我念热客辞,怀哉冷泉游.此水暨此山,清便物殊尤.澄渟快一生,晶澈夺两眸.青瑶碧玻瓈,三顷方能侔.澡雪戏{山豦}间,大川漫悠悠.浣瀹鉴临际,千仞险何求.面堂浸几筵,泛桨飏扁舟.泠泠析酲惛,一一数𫚥鳅.当阶掬珠璧,欹枕拖纶钩.雷霆落闸喧,雪霜浮涧流.京江谢洁滑,苕霅雄偏州.月夕了无滓,暑天常似秋.拜尘付一咍,汩泥亦包羞.愿浴岐山凤,勿饮荆州牛."
"示病刘松殊不饮,烁燔汗眩兀如痴.尘嚣堀堁东山扇,汩浊祇惭叔度陂.茗汁粟浆回渴梦,大门高屋惮炎曦.生灵惴惴苗同槁,救暍哀祈风雨吹."
"越吟吴咏两参商,我那皋原侬水乡.赤地千仓待舂簸,炎飚九夏剧晴阳.云霓不族讼风伯,雷电惭劳驱毕方.独卧嗟咨龙伯懒,梦乘天驷洒淋浪."
"学究村村自谓贤,西京泾渭派沦涟.古人圣处工研贯,新义阿时力洗湔.炳阔多闻包宇宙,閴寥余韵出蹄筌.飘然径造骚人室,老愤应加视后鞭."
"云将𪿫车来御敌,雨师箭镞插于房.西成一颗望千滴,跋扈朱明未可量."
"炎牺分纪到先秦,散脱前闻待发明.处士妄谈纷战国,专门阿党蔽西京.尘沙涤荡川归海,故实符同史与经.梦奠老人遗意得,摩天巨刃不留行."
"貌从周孔讥诬伪,臆断诗书悉抵梧.悟鉴精明原本末,讨穷商略较锱铢.所存偶免随秦火,不喻遗忘笑汉儒.理胜凛然词旨达,知音傥遇圣人徒."
"常娥偕婺女,万里玉京会.云璈阕未终,莫霭黯愁对.真人一謦欬,开阖随霁晦.寒波扬广廷,清光一年最.顷刻人间世,银色化诸秽.法士屏杯杓,痴儿恋珍贝.皆言此宵乐,复欲何时醉.蟾宫正植璧,星潢亦委佩."
"生涯一笑槁梧横,叶下寒波收潦清.金钿露香花近信,乳泓云拨酒新萌.岷人罢赋家四壁,洛客懒吟棋一枰.流落粗疏分樵牧,故人衮衮任公卿."
"买僮贷宅愈迂疏,颖士皆能讲旧庐.典学前闻质郯子,天人定胜取申胥.未应孤负囊中笔,粗尔消磨架上书.借问棼丝谁任理,岂惟短发每晨梳."
"鸟咮倾蓝雨春霁,琼芳入眼雾冬昏.一枝肤雪壶中曜,静几低窗养晏温."
"真态妖香自不言,斲冰修月妙无痕.直须哜啜松风碗,岂患诗魔渴醉魂."
"坐消床刃肘生胝,寓目危亭汗漫期.奄霭烟岚客愁绝,高明茨苇屋云谁.治城廛肆吁吾有,近市尘嚣懒汝移.金刹仙梯霞祲近,云𫐌风马往来驰.鹤鸣华表青田志,雁引边沙朔气飞.越北燕南纷会解,伧音憬俗寖相知.薮丘水竹挥毫助,友爱朋从摄袂随.老钝贪追仲宣赋,达生不泥子长奇."
"驯和乃宗竞,攻苦更家丰.不失蒸尝职,无非女士风.南陔泣笄冠,中馈叹光鸿.夜绩灯谁续,承承锡祚隆."
"紫微内史世常扬,鹤发尊荣侍膝旁.桂籍连枝皆挺特,兰陔六艺竞芬芳.云霄门阀公侯拜,藻斧渊源典册光.水击三千由积厚,天资九十恃康强.青衿缟素行师服,挽铎讴吟广柳箱.大启新阡高冢舍,义方不羡窦家郎."
"稍费江南万侧厘,多誊符檄喻亡齐.宽然折箠可入汴,已见票姚擒日䃅."
"祖生晚节并刘琨,独免声消贾谧尘.虎士淮淝初小捷,谢庭兰玉绝常伦."
"直哉十寻干,亭亭无附枝.纡哉独纵肆,蟠据何离奇.垂髯鬰千霜,蛟臂犀兕皮.揉刚为谦屈,至高而听卑.攀玩凡几曲,凛冽英雄姿.杰卓矧尚同,摆落造物为.进乎绳纆外,诡异有所施.激耳奏竽瑟,超世腾龙螭.横秋老气逸,轶材那绁羁.高可容冠舆,清甚生泠飔.先容器万乘,爱身恐无辞.抑抑卫武公,逮下文王妃.筇竹与酒壶,挂空憩寂时.客来秋冬际,狗驷车鸡栖.有僧扪翠拂,擎跽求此诗."
"大门人望旧旌旄,岭表泷头罄错刀.中馈从谁合红卺,邮亭自诡絮征袍.青衫九品非君愠,黄卷连车慰我曹.兰蕙满山山水县,遥知放意咏离骚."
"抚编屡叹才谟远,早岁升堂拜若人.亹亹听言皆破的,龙蛇蟠屈负经纶."
"奕枰著著穷机变,庖刃恢恢中会通.世俗吏能那并比,汗颜血指竟何功."
"九原英魄谁能作,规略千条殆可寻.佐佑艰难揣夷狄,似兹举措好为霖."
"妖娴十五余,清春破瓜初.婉腻讵如玉,凌风素云裾.莺燕妬声实,窈心自有夫.取怜逆万目,白地肠应无.惶惑少年士,逐麋不顾菟.倾囊买消渴,借问谁家姝."
"夷德贪婪汉财贿,莫惜金多能使鬼.喷玉难拘伏波式,上驷超摇献天子.子今叱驭湘南裔,桂岭下下复高高,鸟惊兽骇征人喟.当官官事从容理,思马斯臧由此始.电尾风騣未平齿,绝壑踔山如历块.执驱效牵髯校尉,槽枥经由书殿最.谢公总统修戎备,二柄德刑兼两寄.不矜吾党愈推能,宵旰潜心活国计.杂沓英豪乘虎骑,日辟神州一百里."
"少年相尚依阿语,老大回看不住心.望道尊师岂盲进,忧时论事敢浮沈.侏儒饱死嗤方朔,悬罄饥贫类展禽.好古宜交鲁卫士,豳风咀噍有遗音."
"妨人作乐屏书签,阁笔无情复强捻.执御祇应曩规范,锻金不假别锤钤.花开咄咄人清苦,鸟哢声声梦黑憇.出世世间皆有道,糟醨𫗦啜量难兼."
"汪汪西步桃花候,去去南峦苍狗云.日煖汀沙牧人梦,春嬉凫鹜野夫芹.缭郛左右交流浍,彼岸烟昏涨梓枌.颔首悠然辨真趣,会心比况有奇闻."
"熟美酣馨迸佳瑞,晕棱红碧化神工.根株肇自韩郎染,葩蘤人间一洗空."
"沈芗亭北压栏杆,眩耀荧煌障幄宽.不薄官梅伴飞霰,只饶兰蕙楚骚寒."
"庐陵涑水携参佐,媚紫娇黄左与姚.何物山丹衒流俗,雒生懊恼愠蓬飘."
"身将抱瓮灌田畴,老大徒伤鬓已秋.滞念生缘宁故我,济时及物勉前修.勃磎行世终刚介,重惜尤人返自求.塞马未尝矜得俊,湘猨不在较群猴."
"东省西台除吏目,轶才勿谓得途赊.孰云相贰徒劳职,政恐东南弗复加.常衮颁宣礼翘秀,仲翔好事走幽遐.口占十吏传州檄,指画千条靖海涯.榕木覆街飞皂盖,荔园供饷赫凝霞.政平讼简清如水,能赋登高墨似鸦.咻彼夷音姑洛咏,归来越橐换吴娃.抠衣岑范钦高致,谈舌澜翻泼贡茶."
"萧骚暗响空阶滴,复值幽人对榻时.旨趣逍遥称漫叟,锋铓扞格愧神锥.愿摈谢万令闲处,实藉陈平屡出奇.心境卧轮非别伎,少年狡狯赴无为."
"广轮函丈中唐甓,安得青松柏筿柟.兰菊葵荷聊代匮,鸟乌鵞鸭粗相谙.中田他日规蜗舍,诸𪩘白云萦翠岚.耕殖自营天韵佚,世芬妨道岂宜躭."
"江国緜蛮登俎味,篛缸渍畔糁盐醯.坐愚糜殒追时好,嗟汝头颅不自知."
"獠羞峦错儒庖溽,熊掌大嗤牛尾狸.饫脔羊膀与驼蹠,芳辛咀噍半酣宜."
"镘圬累瓴甓,几席面春丛.林坞纯真趣,衣巾质古风.宁非迂叟合,岂与漫郎同.不巧姑云尔,何妨诗更工."
"崆峒日煖岚峦丽,章贡桃花春涨豪.避传封人候骢马,道旁武吏各鞬櫜."
"贾生纂著五十八,元叹风规自伯喈.贪吏革心宽贬坐,顽甿耒耜不椎埋."
"冷坐从嘲瓶井眉,俗流浅拙更忘遗.道鸣庶矣多闻力,建武官僚旧汉仪."
"澹沱东风酒一巵,笙篁鸡鞠傲春晖.绿波泛滟心微荡,邃苑提携手未挥.藿靡莎长萦冶步,猗傩花亚罥薰衣.桃溪飞弹游童过,竹坞闻棋道士归."
"象骨岩居闽府教,江海两封黄纸召.孤云自南仍更东,阻觐尧蓂友廊庙.讲通明论毗昙经,一佛出世祇为人.凝师白傅有真契,凿齿弥天必相值.河汉滔滔渺涯涘,三反九折时游戏.簦𪨗跻堂累千辈,鍧雷激电非思议.毫忽微差失大千,同尽鸳鸿与蝼蚁.菩提一切皆具足,刮膜分光诚岂弟.体味龙宫七佛书,卢老面目云何是.余生流浪无明窟,回首尘尘非自己.季咸鬼眼必见窥,和璞妙算应不遗.大士知言善呵蔽,朝闻夕殒甘如饴.疑蛇一祛病当愈,识路还家要有时.金华士女涕泗流,胡为决往龙翔游.是间虽住亦非住,奔轶常行祖师处."
"琳馆屡青书带草,玺封荐捧紫芝泥.寅车暂此纡台绂,黄阁依前执命珪.表按山川袴襦内,劝农云水插秧齐.论毗国是惟公韪,令顺民心不曰卑."
"代天襟量服英髦,能扈王舟出海潮.轻重裴公陈梗切,安危汲孺绝麾招.吟牋访古羊腾石,奕局行春柯烂樵.谢傅不应丘壑尚,绝尘机警冠当朝."
"山林引避一无求,遄返岩廊岂自由.圣主尊贤载谟诰,故家纪善付春秋.公诚愿奖朝中意,密勿谋先天下忧.臭味久令参籍湜,斐然攀赋畔牢愁."
"属词更听三年后,为善须无一念乖.孔里高高若崧岱,论思积习见岩崖."
"紫微鸡省待论思,少作英辞寤柬奇.高浪驾天输朗汉,紫霄即日奋长离.然明东里今同道,德裕封敖适此时.应笑迂慵畸已甚,呜呼鹤𪩘缀蝉枝."
"亟纾多难一群心,惕厉咨嗟憯测深.汉制春温劝敦本,周家夙戒岂无箴.该淹伯始万端理,烦悉姬公五诰寻.愈近清光缀经席,皇风如玉亦如金."
"隐士云凝北山麓,将军树竦碧崖寒.乌犍户富犂千亩,苍簳梯空擢万竿.荦荦马鞭贪快睹,森森僧席饫奇观.未应泉石减天竺,自古英灵招考槃."
"夕阳红晒稊生粉,晓露凝清栗脱蓬.乐岁人并厖彘饱,高城地隔马牛风.禽鼯天籁互鸣啭,林薄山屏竞蔚蓊.采杞撷芎薪水暇,吾从庞老兴何穷."
"越罗初御柳烟深,慵病相从老见寻.酒罢尘杯胶燥吻,春无顾借一分心."
"何人亹亹共挥麈,有物娟娟散百花.不向个中吟蓓蕾,久晴风日涨尘沙."
"泉下颜光禄,二纪瞻马首.停骖肃松槚,风节应不朽."
"源深派河汉,蹙蹙寻常窄.嗜芰借甘滋,无涯君子泽."
"易经传父子,前后弓帛贲.衣钵堂室中,千古发潜秘."
"昼扃熟鹿守,晨启素鸦驯.延陵挂孤剑,吴月照峩岷."
"以心为形役,徇人失天真.蕨薇与杞荑,求仁始得仁."
"蚁封于何险,醯鸡岂必嗤.须弥一目了,亭中大然之."
"龟雒俨如故,玉灵诚有知.归舻带江海,澡濯我清伊."
"辋川题作浪,武昌栽属官.爱思如孔阶,茸髯摆奇观."
"怀仙津步翳,凡圣隔两尘.长统植园果,老幼分甘珍."
"侧生昂九霄,萧森谷量簵.溪岚翠欲滴,尘外嵇阮趣."
"瓜瓠成时肆割烹,芰莲相属足逢迎.扫宽堂庑嚣烦解,汲冷盆壶颒濯清.畏景贤愚殊苦乐,凉飚遍洒不堪名.倦禅谩许𫄨衣挂,秋朔逍遥竹几横."
"冷澈鸡苏水,疏凉蝉翼绡.山林等袢燠,江浙剧枯焦.荫暍恫生聚,吁雩诉泬寥.乾坤棋鬬劫,终局算亏饶."
"宿舂仅有忧将竭,嘉穗连云委暵旸.厦屋珍台求暂寓,桃笙葵扇殆难当.荷烝兰藉肴溪涧,藕脆萍馨饭莽苍.龙火西颓已辰浃,何时得见雨浪浪."
"娇酣拟谁似,韵甚莫为怜.矧肯媚尘俗,诚能降佛仙.洗君凡眼肉,嗟汝淤泥贤.三六驼颜侣,荡舟从妬妍."
"匆匆五十化,己往固莫及.祠官閴中隐,歉岁尸糁粒.毁方非瓦合,知白无伊鬰.世悦邹骆驼,我贤扬执㦸.浮云傥来寄,最贵非儒术.尘缘且复且,只尔殊易辑.古人学易年,所爱岂儿剧."
"硙霏白雪舂云子,盘摘黄金割蜜房.组织翻腾不停杼,芳甘酝酿馈先浆.西成仅有储囷窄,中土才归置枕康.敕赐宗盟旌德刹,扈阳珍木蔚葱苍."
"三杯卯酝雨轻寒,鼓腹侏儒恃县官.樵指汲肩亲课督,僧签禅榻谢雕钻.龛灯危蕊挑停久,编秩雌黄点𪑮干.未许汉阴修浑沌,周诗三百近研观."
"未应牢杜敬通关,寄傲足怡元亮颜.冗龊凡庸何异目,粗疏潦倒幸投闲.平生那识贾三倍,晚节犹窥道一斑.调燮裁成真大治,茂弘先进实非孱."
"天然龊𫘤千金子,憬彼𪫺民亦有徒.蹴踏惟应怯龙象,灌输何足计瓶盂.神锥曾见汝颍士,道韵也欣山泽癯.栗尾著书趋圣处,老勤端恐负师模."
"建安谋首先文若,武德机神重伯襃.此士不妨门第美,于今景仰太山高.卓哉二贤强百万,何较九牛于一毛.异代爱才尊尚意,纷纷萎腐见儿曹."
"横槊褫神佩,追随井钺军.周旋圉徼最,首虏驿书闻.斡榷承心计,污邪续力耘.门庐必高大,训子扩儒文."
"文章尘粃懒详论,吏术粗芜昧旧闻.钝惫康庄输轶步,精强省寺称公孙.咨吁国计神资略,嚄唶戎容壮扞藩.咄咄书痴公事闲,蝉鸣官柳梦余魂."
"三就可怜繁马颈,一鸣须信绝鸡群.絷维才骏殊旌别,籍甚名声奈耳闻.浩渺池庭辈鸿鹭,腾轩馆殿擢兰芸.相容历稔逃诗债,大白惟当浮劝君."
"悠悠疏逖皮冠守,朝著于何置漫郎.不计少多凫藻泛,岂怀吞啄鹤轩昂.执舆投刺初嫌闹,视荫言归久蹈常.饮酒读书私务尔,涣然意喻俾言忘."
"臞儒花裓戒,畴昔井眉箴.危绿擅丘壑,攒丛芗弁簪.殷勤莳芳墢,浪莽纵疏森.迥映晴空馥,乘凌阴霰任.狂俦萦栩蝶,尤物富芳心.玉蕊真人驭,铃斋水部吟.烧灯助斜月,吹角伴横参.树下幽禅观,琼蕤政糁襟."
"贤贤高哉古黔娄,独辨真趣肩夷由.市朝慕诱吁竞求,求仁丘壑良远谋.白云抗志耕平畴,炎天葛制冬鹿裘.邂逅孤豚笑肥牛,拨剌廉鱼脱金钩.雄鸡曳尾惮俎羞,鹪鹩一枝绰余庥.楚楚奢靡翾蜉蝣,下士阉然媚俗流.嗟嗟此病云何瘳,渊源友尚颜轲俦.袯襫有暇从帣鞲,形为心役无深尤.貂蝉夸诧出兜鍪,驷马高盖忧人忧,才殚力尽长不休.上士凌霞宅岩幽,千镒鹤书那转头."
"清沂雩舞蹈前模,风咏先生于𫇭于.论述殊堪露门召,镌摩已化兔园儒.台评公雅铦锋锷,杖齿袁遗抱笔觚.草木溉培裁昼暇,忘忧兰桂富芳荂."
"筮仕棓生繇莫京,温凊一亩夙经营.南陔弦诵给甘旨,北阙簪裾负屈声.秦刻唐刊储墨妙,齐衢鲁庙擅文鸣.建安正始源流远,详味风规蹑玉清."
"群空冀北食场稭,蹙踏崔嵬憇鹤台.泉石系心终眇邈,炎蒸烁体纵恢胎.蒂怀寓眼勤呵咄,专气怡神愿力陪.公馆亦须延异士,珍包奇酝肆筵开."
"褫𫄨肆簟扇忘闲,轿担肩頳走市阛.湫隘蛙蜩讙嘒里,扫除风月广轮间.曷云时燠长无冷,却谓天高只好还.传癖词源粗超轶,拟如梅尉乐吴山."
"洗砚酬缄复论文,金书瑶笈忌膻荤.搔头冷枕遗簪弁,澣垢凉床洁帨帉.炀灶筚门无量燠,夏畦褐父若为芸.鸿飞遵陆抟寥廓,凫鹜胡然顾涧芹."
"窥见吕臣非奉己,可怜甘茂取宜阳.敢晞激激苏门啸,老去悠悠孔里狂.公利噫乎入私帑,滥吹窃尔耗官仓.座铭枕几槃盂警,九鼎何心斥被𤮊."
"墨绿螺青金翠耀,鬻讴沽笑泥娱遨.兹辰傥卜吾髯夜,陶写醉醒双凤嘈."
"畸情灰灺妙龄怀,佳月澄虚适与偕.隐几嘘天嗒然趣,参同九锁启仙阶."
"紫绛李杨卢杏黄,红腮脆碧磊篝箱.春风媚世葩华过,夏日荐茶冰蜜尝.瓜步它时邵平意,木奴晚节李衡穰.君看饤坐百端辑,腐蠹萧然自弭忘."
"岷江浮万里,吴峤驻弥年.笑理归艎去,牢愁失眼前.德门桑梓盛,佳郡鹡鸰联.委寄参羊陆,宜知备敌先."
"东都人陆海,游集若为忘.筮史同微货,僧坊共小凉.卜邻栖辇毂,返旆促囊装.巽坎知人意,奔腾达侍旁."
"仲氏新裁汝南诺,元昆聊舣具区舸.一竿暇豫临流赋,五咏荒唐处士歌.道号散人宜拜表,朝班都士好鸣珂.染髭膏面诚牵勉,老矣迂疏可若何."
"朔驾虞巡陟,南沿禹会幽.诒谋开上圣,多事酌鸿猷.道妙仙心廓,文昭帝作优.秋风旧汾水,海岱忽藏舟."
"大器提擎力,怀生渥泽滂.本枝繁盛衍,礼乐懋容光.脱屣吁勤倦,置邮辞慨慷.申胥不为己,定胜泣穹苍."
"英英批凤杰,遗懿诵高堂.淑质宗姻慕,慈怜寿凯康.委蛇瞷夫子,勤苦养尊章.驹隙八旬促,兰陔怆陨霜."
"遐年畀东榻,流庆羡停储.吊者九皋唳,幽夫百岁居.鱼轩川上逝,石窌墓前书.绝妙斯铭勒,宁惟崔蔡如."
"冶荡淹娴谁尔令,五陵妍𫘤可怜生.兰堂委巷喉呀啭,信有秦声非越声."
"进贤哗玉青云侣,十二阳秋閟城府.飞鸣众里何少多,根墢道旁诚李苦.肃然注仰耋浮图,珍重谁家木居士.袖章陈列有伦叙,终更右移聊改步.贝多小品老耽伽,高屋帽檐持论古.丹青简素写真行,茗酝鲞腒频草具.俸清不足赈贫交,雨潦涉旬鱼跃釜.时书檄尾文昌台,月曳敝裾槐棘府.昔贤浩歌金马门,或亦箪瓢松菊主.空空自笑两端竭,志愿不应惟阿堵.初平兄弟羝眠所,山下逍遥返民亩.大道安知利与荣,唐彬何人高此举."
"楚郢都梁奇韵佚,岚溪云壑初何僻.根蒂条荂玩九春,葩叶尖萌碧逾尺.蕙转东君溢宠光,露浥清华烟染色.蓊勃天芬透绮疏,英蕤绿艳撩诗客.滋荣九畹不因人,无际幽深来响屐.三嗅书帷尝涉猎,满把骚人安忍释.映俎垂筵纫委佩,𣃁苔徙槛芳盈室.燥虚黏腻俗尘清,祛病析酲驱抑鬰.猗猗不采亦奚伤,雍容屈宋无伦匹.赏慨年芳次第菲,轻重憎怜从结习.辛夷为坞薜萝门,莎菼蒲芦类非一.庭中绝出忘忧右,差等水仙诚莫逆.遥知最妙岭头梅,适口和羹似难及.更与丘明评国芗,后皇媚之殊赫奕."
"渠侬青门道,冶服遨荡俦.一釂逞鸡鞠,联袂歌愿酬.太伯表东吴,季子居延州.湖山号佳观,篮舆肆优游.肴香炙亦熟,只有空樽忧.娱宾不计费,拘士捐牙筹.诗盟得首唱,有客如此不.挈壶并琴奕,松石岩湍乐.境胜属幽人,谿云俗氛却.洞穴锁苍霞,探奇或云莫.不闻古肥遁,静极还思家.高情縻圭俎,心迹何由遐.畸人告予言,黄庭老生涯.臧谷两亡羊,初平隐金华."
"权使将军势不行,连云鸳甃鸟乌晴.池台溢郭鏁扃固,林樾半空甍栱頳.席帽扬鞭来看鹤,绮疏褰幌政闻莺.贺兰青海勋名事,雅意未谐幽与并."
"葱蔚敬亭非索漠,几希陶宅遶扶疏.江山壮观惟人助,祖祢高情陟彼砠.雄笔仙才镌勒见,属车尘界默存书.柴荆虽掩渔竿挂,旌㦸嵯峩表旧庐."
"岷阳英杰古贤乡,侍史香炉今望郎.柬擢欲书丹凤诏,梦魂勤到碧鸡坊.已应盛美摽其茇,不比畸人愚厥堂.宦牒随江归碧海,读书源派亦诚长."
"吴蜀跨万里,余老师非壮.勉哉令修行,手书劳四枉.性命吾基本,权谲初不尚.萧条寂寞中,咄咄祛碍障.面目认谁欤,湛研澈尽量.云为远玄旨,比喻非实相.爱河澄不波,苦海永无浪.封执即黏缀,沦落嗟滉漾.法流于河接,焦涸吁断港.情尘欲忘世,疑网愆吾党.凡心非道体,志帅凝不丧.瞿昙与老君,一诀归至当.邈乎卢老前,古初更遐想.烧香傃霄极,痴绝坚愿望.杳眇莲社远,早接渊明放.保真未易了,伽语庶倚仗."
"重仍印组矜蝉联,丰屋藻井松桷梴.金钿翠屏珠串箔,椽烛高檠玳瑁筵.炽红麒麟沈水炉,凤纹锦褥须弥毡.琐窗犀案衒珍具,瑶瑛红珀莹杯棬.儿掷枭卢喝大采,婢名素玉花月烟.骄世华腴诧豪举,两得仁富宜兼全.朔云颜巷积深雪,斫桂烧金冻折弦.毛锥不摇汗马却,刻槌肤髓称才贤.法家拂士屹山峙,俜然穷儒衢道边.遥知莫不任运力,镞筈仰笑冲九天."
"气升期汗漫,世法一黔娄.启钥因师旨,咀芝从祖求.肆言谐律吕,不梦本精修.王室金堂迩,飘飘竹杖游."
"治干怪君呼滑八,话言明府取王丞.九皋未省山雌雉,三窟不逃秋角鹰.僮鬻斛珠如许价,官居鼎钺最难胜.孰令手版投耕耒,苦慕如汤厌若冰."
"华发些些似不公,辰申龊龊有何庸.力抛羁绁片时适,谈谑槃筵一笑烘.山刹汲壶茶可点,匠人礲斲事方丛.麦秋梅润霖淫剧,旅泛殊谙干越风."
"君不见迥妙殊怜世绝尘,脱足褰帷韫玉人.藕丝帖体沈香熨,清瘦纤柔伤九春.勒芳戢翠妍无偶,啧啧拳拳徐叩叩.洁馁何尝羡污饫,令淑专贞绝难有.绿樽翠杓稽留举,林下闲情风韵度.单羁抛掷几星霜,琐卑胁胁蓬茨伍.里邻敩嚬诧又夸,伧翁讵堪眉斧加.想当然尔霸勾践,岂竢再顾倾夫差.云霞拢抹振琼珰,蒨秾蕙转婉清扬.此翁南郭坐忘趣,道眼不玷慵来粧."
"运水担柴力分遭,挟持泥古小儒劳.浙潮屹起岷峨上,越𪩘遮蟠江海滔.一叶鸥湍寻婺女,半生瓢泛信鱼舠.曩时瓜步从容侣,好糁藜羹待共轑."
"道隐祖风邈,讷斋重葺新.猊𪩘下兽魅,神泓跃鳍鳞.缁郎踵教律,梵夹画金银.几岸风篁帻,屡钩崖峭绅.颂诗传正眼,击节富其人.汉沔曾沦碣,长康工写神.思茇在封植,春萝容抗尘.韡萼秀多襈,茶瓜经几巡.休休墨儒行,汲汲宰官身.欠伸白氎褥,翻倒明玑囷.䔲褐岚烟染,心脾草树亲.怜君深锻炼,公鉴襃老嚬."
"寸念微情浩莫缄,此生殊阙住山庵.老怀钓港伴侯喜,道契涛江见陆参.调气从前深造孟,名官早欲问于郯.家书时燠何曾读,整顿尘编拂白蟫."
"君不见毕毛召芮强周宗,亮天不朽言行功.间平歆向汉人望,道宗孝恭唐治戎.一时入相九才杰,白贺胸中五色茸.圣朝举亲加柬擢,封植教诱从元丰.芜皋卑飞华岳隼,鼓车暂屈翔麟骢.召还喻蜀监王国,三雍入对文清雄.昨者临分勤造请,是时暑退火星中.公瑾之交似醇酎,吉甫之颂如清风.博山麝炷玉镇席,翠璧雪乳金涂龙.小人自分悠悠者,裨谌谋野渊明穷.急觞高咏鼓英气,飒然危冠发上冲.端敏高明必贵达,果信顽鄙根中庸."
"棘闱春晓鏁南宫,文柄伊人掌握雄.巧射穿杨惊破的,克家长箭挟良弓.怀经负笈云霞集,出手成卢月桂藂.玉殿赐袍黄纸诏,布衣驰骛黑头公."
"省寺周行占姓名,老耽摄养道几成.生缘琐屑同瓮算,居处闲静惟瓶笙.求己洗心祛习气,知非穷理勇移更.鸿生彦士乖游好,道秩禅流谐此情."
"獐猎包羞爵秩加,舆人捧腹只呀呀.踏摇妍状当垆手,如许银钩殆可嘉."
"瑠璃万宝通明殿,珠翠千层罨画楼.匝地薰天月灯影,撼山填郭蚁蜂稠.浚都平昔金鼇峙,雍幕寻常锦幰游.今岁山城索朋侣,屠门酒酝伙酣讴."
"葱路桃溪浩莽春,彤甍栱桷曜芳晨.衣如方士客闲剧,园号仪同势绝伦.梓幄桂旗端解赋,橘藩筿坞孰为邻.畦畦姜芋葵荽蓼,物物蕃滋辅主人."
"丈夫蕴挟胸怀奇,浩然幅鬰干虹蜺.俚儒婉娈习和雅,窃笑胡为瓶井湄.奈何平世事蹇蹇,奇士矫荦矜云为.伏波不屑儿女暱,马革自诡排羌夷.叔子逢时经庙略,入则造膝出诡辞.燕公异礼集贤殿,笔削金泥玉检仪.贾生前席觐宣室,立谈痛哭才几时.敬通杜门老著述,言溢千纸罔设施.肮脏黄冠遁丘壑,一旦端委偕龙夔.愚生尚友千载后,读书探道无津涯.猖狂置章留黼座,腐尘潦倒曾何裨.世承朝恩万钧重,省思此去酬毫厘."
"金昌亭下泊舟舻,木马关西赵郡苏.建邺鱼飧武昌水,延陵皋壤霸王都.吾髯轩轶登楼赋,汝器切磨清庙瑚.刷羽三余鸿鹄举,亨衢甲乙看先驱."
"不瑕彭泽愿言中,都冶姿年慧则通.揭调郡斋宾孺子,孅阿蒨粲驻芳踪."
"君无吟秋草,萤飞而露湿.曼倩古豪英,羡门深抆拭.五难背生路,九钥探金碧.乌龙因师指,龟峰森郡㦸.张罗候凫影,过客纷如织.子房河上翁,挥犀高䜩席.嘘呵枣如瓜,肉眼殊未识.西母掬露醒,东王浆霞赤.至哉高尚公,著书不靳惜.髻珠曩许学,玉版援金笔.仙阶三洗髓,短生几两屐.岧嶤法身像,褒博乌纱帻.焚沃觊有遭,稽首悲涕泣.妙诀付神水,悃诚如皎日.升降摩顶踵,抽添而损益.劳生息奔迫,颓龄飞鸟急.希求九阳聚,何惮一千夕.近期赤水中,先覩玄珠得."
"蜡栀五万酬鞭直,洴絖百金真食封.萧散不萌争闹趣,真醇缪觊养生慵.涤清研里憨凡笔,磨澈鉴中嚬窘容.晹旱玄冥僭春令,狐裘羔酒贮严冬."
"樗枌里中契,年辈愧君先.德迈华腴裔,才优砉剨然.牛刀恢勿扰,马首峻高迁.交荐诸侯鹗,蓝田崔未贤."
"一薰襟趣暱,掺执便它邦.书剑摇烟艇,鸿光醉绮窗.县僚迎节盖,齐酝缀羊腔.器宇青云士,能名赋练江."
"白公枉识郭虚舟,刘李飞符袒剑裘.兴轶壶中身混世,气酣酒里意横秋.运调朱凤啄白石,耕莳金钱掣牯牛.赤子返真标指妙,阿伽陀药肯言不."
"山雌泽啄竞腾轩,孰有昂驹局短辕.造物至公殊弗置,穷交未喻枉焦煎.凤批一诺膺天陟,马颈三槃朝日边.虎鼠狞尪随秉笔,铨曹常格勿从旃."
"拏云擘茧写兰亭,洴絖娃宫箑柄成.皎洁中规捐月斧,清雄消暍并桃笙.玉毫躔内乘鸾女,冰鉴光中墨客卿.爱惜御冬充便面,辟寒抚勉燠屯营."
"老懒清吟口角钤,任真虚一性安恬.士农轨范一身任,孔老穷探两者兼.斋舍晦晨鸡弗已,翱翔晚节蔗弥甜.平生缘业今何憾,伫返神魂倍蓰添.若个生涯论屋谷,课催童子具醪盐.俊游稍谢出囊颖,道念常嗤隔日痁.拟古纰疏何柳骨,摄生精密必张髯.鹤轩发兴从讥晏,雁塔乘时定合尖."
"肄习素未丰,摸索强剸裁.铢黍概闻见,谆吃奚述哉.三捷黜疏慵,湛潜散郎偕.望道几何高,人事宁免乖.眼中悠悠者,樵牧供谈谐.披卷想前芬,肮脏无敌才.功名不复朽,荣观竟烟埃.幽幽畸人居,黄花荐醁醅.所求一日富,不足语时侪.寄言繁华侣,莫嗤钝如槌."
"设醴兹晨遨饫时,四围青峭互巇嶷.橐衣随牒何曾卜,饵药衔杯稍信医.短舞不妨擎菡萏,谈谐且勿负玻瓈.老夫直辔循吾范,无使斯民有以窥."
"踽踽迂疏彼一鳏,息交绝学殆顽颜.时侪傥获多谋助,少作曾希长者删.喂犬孱尪玩逋窃,辕驹牵踪旷尤瘝.那无上术蠲人瘼,画㦸临江城负山."
"下国官臣无懈时,矫然白首瞩嵚嶷.鼠攘翦灭雷霆令,魃虐萧骚霈泽医.廉袴移文谨钤键,萧斋丝管覆玻瓈.烛阑松桂冥冥雾,赤豹文貍不许窥."
"恤患周流喜逮鳏,当官掣肘汗惭颜.预虞飘兀筏能驾,取次耕犂手欲删.月窟日畿遵驿置,燕南越北洗恫瘝.一廛清佚陶元亮,万斛闲愁庾子山."
"稷下铢铢鉴择分,品评一目百知闻.初矜月殿挥毫赋,直到龙山吹帽文.邀勒公荣狎嵇阮,薰涂嫱媛侍渊云.尘惊珠贯纤罗袜,酹酒银篦不怕醺."
"鼓士扬桴警五更,爨清檠冷旋吹生.深衣乡彦都君子,摩厉三秋衒此行."
"近岁颛门不读书,右文搜拔广该儒.立言不朽非吾任,贪叩玄门隐者庐."
"一坐据梧床刃消,五星竞耀烛秋宵.扫厅禁近延僧孺,孰谓诗书避赋繇."
"妙啜龙团啬少分,宝薰婆律靳多闻.泥封誊识遵程度,棘刺围藩按惠文.采菊骚人宁避雨,登楼朝彦气摩云.兰堂锦瑟笙簧闹,嬉笑啁讴共惜醺."
"铿鈜正始音,严密萃英耆.上仁体勋华,四方致雍熙.文赋鸣升平,声誉艺林驰.心口烂锦绣,欬唾皆珠玑.韬涵白圭玷,挥洒清风词.兴寄扩无穷,标望擅一时.圣主逢嘉祐,两府皆龙夔.岂应献纳际,造次差毫厘.百尔贤佞评,卓绝公是非.独无许郭术,人实不易窥.东阿昭明懵,贝锦尤疏纰.犹子后来杰,元祐参丞疑.蝉联袭簪橐,孙侄声华飞.妇韩外曾裔,稚子甥曰弥.抚编可胜叹,缀缉刻棠梨.定评杨谢公,遗芳六一碑."
"稷下机梭纂奏篇,犀通木瘿炳彪然.盛朝耆望门庭懿,哲匠宗师典据全.掉鞅春闱贾余勇,赏音盟主诧称妍.峻登名第高酬擢,台阁容仪继武传."
"六州斋榻釂分鹅,谁料延平最解歌.蒲阪崔姝白楼少,阖闾吴馆冶容多.频烦画㦸凝芗寝,辍选鸾篦插皂罗.勿俾台山洞天侣,眇无刘阮醉颜酡."
"磴藓梯飚最上头,挈排牺象主觥筹.从容北海能延客,酣适东风咏倚楼.献岁顺成当大有,名儒过计与私忧.仰看凤德翔千仞,总领鸳鸾也狎鸥."
"一声巧啭柳巅头,半丈红芳送晓筹.天气柔嘉收积雨,林花稠叠竦高楼.七槃长袖重新制,九酝空樽讵足忧.丘壑夔龙位岩石,何妨纱帽对沙鸥."
"文阶王命渥,驯侃洽乡阛.末俗贾三倍,尤能赈百锾.宗盟遵倚阙,邑落旧知潸.翳翳佳城鬰,镵山殆弗删."
"谛复春秋指,祛排日务婴.岚峦屏郡廨,枿樾荫衙城.褐父评丹首,幽斋缘督经.忘忧葱蒨擢,伯雅燕酣酲.窈窕阳春唱,鲜咸临海鲭.惠文除扰害,五百惨徒黥.卷籍阖还展,钱刀敛尚轻.珠还凤仪政,他日傥齐声."
"披文不释遗编慕,躭禄终惭远贿称.劫劫抗尘非胜趣,寥寥出世有真乘.转头值寓无穷极,措足虚邪粗可胜.管晏空忧觉先物,未须薄薛与卑滕."
"缪簉康庄列大夫,沈研历久到盘盂.囊余占毕干萤火,家有凌云旧履凫.般若初心依耋老,参同内事靳儒臞.吐音悫讱尝闻见,邂逅周旋只小巫."
"缺然资略每区区,抑冒扬清小小劬.诹律纲条思济理,算缗公帑较输储.三科识擢才能显,八计精研吏治孚.端有硕生如杜蒉,升堂洗觯降除趋."
"衣裳俎豆信华风,酒圣茶颠倚独松.夏屋渠渠听聚雨,数寻竹外泻琤淙."
"史家汗简编年垂,掌武集贤筹政机.君侯祖烈冠前世,内外贻厥真天资.景灵审象丹青炳,端靖颙昂席庆基.浙港之东早乘驿,卓尔群吏诸侯师.云何士元淹骥足,留滞太史周南维.渊源濡染由所自,甚美而度多文词.猗欤两祖揭二柄,雹凸骞翔天下知.奈何恬无进擢慕,钩引吹嘘众力微.冷烟横雨秋涛外,滁邦山水停一麾.贫交掺执空里巷,截𩍐那复留骖騑.气宇前修令仪范,才具时侪高品题.绿绮寻绎醉吟操,清流感慨神武遗.侧听褒嘉最郡课,水衡促召夫何疑.车轮继斲心自了,桑榆稍收宜赴时.珍向高标警衰钝,鄙哉不敢多陈诗."
"风规王邸韵,筮醮相夫宾.逐子大家懿,弄孙东第新.百能知肖嗣,八十又三春.磬石无虚勒,笄珈不复晨."
"长天顿改楚云容,初夕依微后搅空.点缀柳条纷若絮,未妨梅蕊衒芳丛."
"程苏中兴什,同庵有后前.前朝沙门首,辨浄超卓然.耆宿失闻聪,饫参余小全.龙泓风篁𪩘,荏苒二十年.缁俦几换易,岩崿岂变迁.亭亭百岁杉,泠泠九渊泉.梵音扰龙性,玄解忘鱼筌.有客辇瑰诡,无情施缯钱.佛法伫隆兴,般若须人传.更令观刹丽,但俾子孙贤.三空正觉路,一喻实相圆.不替人天师,重新演教禅."
"薰膏佩服尤瑰靡,联踏春阳特衒骹.十里青楼玩芳月,西湖并舫恣娱遨."
"归一岂应无以返,要言湛谛滓淤淘.大知直截揣摩渐,积执冥迷厌离劳.目睫古人曾致论,根尘当念勿喧嚣.主张名教殚才智,王霸蟠煎火上膏."
"岚烟澹澹雨飕飕,残枿折槎陂水头.赎尔典裘扃户牖,饶伊夹幕閟娟柔.䔲蓑廛肆斗牢落,泞潦穷途强释愁.箬下浮君霜露旦,岂应虚诧钓诗钩."
"理窟孰宗趣,卜居忘市阛.纡余力分里,梗概智仁间.导引非茫眇,耕樵未拟闲.寅缘任俚俗,及物念痌瘝."
"跏趺围褐越鸡晨,洒落生缘治水薪.一艺湛酣任疏放,百家杂揉识疵醇.舂炊断断西畴穑,书记翩翩东郭㕙.飘兀篮舆绝畦畛,莽苍更访隐湛沦."
"折简王春涓胜日,执舆邻曲集侨官.奕娃红手凌寒怯,歌颈涂芗诉白宽.膏沐柳梅牵屐齿,冶妍桃杏压栏干.珍烹鬬赛携英黠,娱老粧楼叠肉槃."
"豁眼桃红思圣解,袭人兰鬰比修能.面脂靡曼负涂泽,绘彩化工夸斲冰.蒨粲芳秾触吟境,艳阳风色嗾狂朋.倾壶箫管黳蓬鬓,沈顿金觥雹凸棱."
"常念注西竺,浮生付六如.良人怆中馈,二穉未胜裾.妯党抆红泪,乡邻隘众车.金花它日诰,封号表松樗."
"肆筵无扣器,钉壁但镵碑.慨叹慕前躅,咨吁亦小知.饪谐棋酒伴,瓶远井泉湄.自许羲皇上,陶然绝旷夷."
"豪宗相承籍,遗懿本驯良.夫息遵慈芘,污莱化阜康.杯棬留燕机,丹篆勒阴堂.愈愈垂青紫,诜诜庆祚长."
"绣川藻野衒嫣姝,练缟秾殷亭育炉.二月峭寒轻抑勒,崇朝和气毕昭苏.绀青六幕无纤翳,绿缛多畴几町区.居士自携三昧酝,缁流丛错设伊蒲."
"湘累鞙佩南邦媚,天女襟期绝世芗.艺植便应弥九畹,孰知苓藿与詹糖."
"五咏八吟钻古奥,四豪六逸共周旋.隐囊垫帻枰棋局,轻箑珍笙荫采椽.习气峥嵘谈在昔,知音推激互相然.至哉佛老儒宗外,圣谛冰销浊火煎."
"多闻内殖每瞻乌,枉把春秋问蟪蛄.俗琐未抛聊尔尔,古心内骛亦区区.系匏于越壤田薄,双鲤铜梁仆赁痡.揃白追游味殊寡,所图荣绮访仙臞."
"天碧绡帱障铁牛,廛居烦促远林丘.赫炎炽景烘炀灶,怅望金飚玉露秋."
"篱根金色小正时,醅垫风高与节期.耿耿挑灯闻夜诵,匆匆刈穗饫晨炊.闺娃犀蕊香盈把,朝士茱萸酒一巵.盖世豪雄健天下,感秋应待羽觞治."
"执舆入辇蹷痿几,陟险山农笑却时.屐齿未常先雍老,翚飞久已见甍楣.磴扉百步犹流汗,观阁三休岂易追.浪漫悠悠一鸡肋,角巾东路最平夷."
"摩肩蹑足吁屠贩,接衽骈颅坌驵筲.巷隘姑名为小隐,宾佳不必有珍肴.龙钟游宦如投耒,琐屑侨民一系匏.丘索典坟心迹远,烟埃咫尺自喧淆."
"珠零醇碧郁春槽,矫首梅林釂自陶.横槊未应随李广,团词亦足拟王襃.俯从觞咏山阴禊,遥说笙簧锦里遨.取次难论御戎策,岂知蛙臛鳣鲭臊."
"高槐汤饼排朝馔,嘉菊香菹芼戛羹.饷早趁墟樵垦计,浇春量腹圣贤并.无由屠嚼相亲就,岂䛏奇章侈大烹.飘忽红稠莺燕语,康衢冶服炫春晴."
"往日承平孰为裁,诚能俾乂固当谐.岂云小辩能回斡,际遇长才力洽该.大块惨舒嘘翕顷,元明迷喻唯阿开.斗南必有圆机士,安得一樽陈此怀."
"三餐佚豫年其有,一醉陶然日不贫.发议讵堪登膴仕,费赀端为速嘉宾.屡空蜀信匮囊药,稍傚越吟追里邻.刘白殊无记人句,奇章高设岂应频."
"瞥闻立覩且湛研,讨索思臧义理穿.剖析赖经宗匠手,绝群羞拍腐儒肩.鸱鸦嗜鼠颛门蔽,博簺忘羊失路偏.警策后生文宪种,若为准拟即真贤."
"躭饫神奇致,思研理趣幽.崎岖由考倣,勉励似鉏耰.明耀鉴频拭,醇精酒屡酘.编联存只字,解悟失全牛.曷可裨宏议,于何答彼诹.达辞宜驾说,典学善宣猷.浑浑窥姚姒,专专切旦丘.时王资粉泽,天匠不雕锼.愍恻元元意,弥纶色色优.雅驯镌鄙固,切实忌飘浮.自古英茎肆,于今都市讴.近谁臻壶奥,远孰擅风流.壹鬰穷居气,荒唐失友愁.湛酣及醲郁,浸渍复优柔.斐绮资咍噱,芜枵寡晤酬.不为伤手斲,无取强颜羞.管氏攘戎索,元龙高卧楼.激昂牵老惫,书剑判悠悠."
"慨怅秦关旧侪侣,绫袍韘䪓火镰囊.南来放马遵舟楫,鲈鳜西风号本乡."
"嶷然衷塞懿,挟操亦人难.唱第芝庭瑞,背城逋寇残.倾殚副王命,畴曩入赀官.遗事乡评著,嘉言邑里宽."
"梅酽兰氲芍药清,旃檀婆律萃天馨.试开秦赵当年目,何藉珠帘翡翠屏."
"惆怅栾城旧朋执,何殊阙里孔颜徒.达生自信诚知命,晚节遭逢德不孤.贯悉该明汉中垒,雍容通雅蜀相如.老成流辈方吹荐,典训斯文示后儒.疏奏襄阳正平手,表章天策伯襃俞.明窗棐几一呻绎,背痒政逢长爪姑."
"老火薪烝鼎灶然,柔金低伏听燔煎.虚窗叠𪩘攒三崿,冷枕清飚直万钱.俛仰生涯恃林井,包缠冠绂哂毹毡.朝蝇夕蜹嗟何集,山雪河冰渴沃湔.子夜凉生秋思肇,午时炎炽赫羲鲜.荫饶华桷单𫄨叟,嬉爱清川泳月船.巾幨垢氛勤𫖃濯,菓肴剖剥萃新妍.芸夫望望瞻云汉,鋜鹤声声唳碧天.瀑水何山千尺泻,洗心安得赏悬泉."
"曩间夏历标花候,粗尔陶巾漉酒巵.倣拟尘编谈世谛,何人才刃趁时机."
"婉娈标仪赋了聪,优为郎位奉车童.蕴奇处士未王命,好事儒流昵德风.姻援乌衣门闼峻,款游骑省志怀同.克家致孝钟全美,凤羽飞翔亶待封."
"玉札丹砂宝易知,蜣蜋苏合粗擎斋.国医本草加繁悉,异域琛来献麝犀."
"炽炭雪窗尘简编,慵偎毳被藉粗毡.卯晨呵笔冰胶研,乙夜横琴冻折弦.郁郁烹鲜具羹戛,浮浮炊𫗧忍馋涎.鬻薪清爨庖丁粗,鼎俎逾时不解膻."
"里唱涂讴铙吹轰,软尘梁苑记前生.宝珠穿蚁嬉游肆,莲蕊然犀不夜城.透碗灯繁人昼绣,隔罗光酝酒渑清.春娃环舞云阶隘,邦媛鲜粧月地行."
"披猖二十四风花,淑美丰融殿百华.畀付碧茎頩粉蕊,薰裁温馥叠鲜葩.无言似笑诗魔恼,比韵侔娇女艳加.壮岁逐春心欲谢,酥煎靡丽远泥沙."
"枿槎匪意称居士,馈橐谁家号智囊.鸢戾青云莫吁讶,雕逃炎热利深藏."
"輶眇岂任胜妇职,春暾桃蓓未敷莲.月娥宫额噫神护,旖旎仙舲托使旃."
"霰集柏杉霏靀松,瓦冰镌画叶柯葩.密移裁化钟纤巧,梁苑诗盟斲句佳."
"墨迹扶疏冻未消,奇踪印纸镂刊雕.花宜道韫吟盐絮,压倒刘叉冰柱谣."
"决科腾踏无前勇,比牒联飞第一流.召直毫端准谟诰,甄评皮里韫阳秋.槐班鼎辅膺荣柬,玉陛封章究远猷.楚挽凄酸泄遗恨,柏台金殿望隆优."
"岳镇巍峩幕府雄,紫青颐旨禀趋风.布宣条目都无扰,求瘼慈祥概所蒙.宾位樽罍人事改,影娥花月画堂空.诸方故吏多才藻,撰纪徽嘉篆刻丰."
"双纹八尺展雕床,莲艳方空夜玉香.雅秀冰姿延阁彦,岂应簪断作凄凉."
"瑳兮容旷世,冰腻郁妖红.姑射非无偶,能言谅不同."
"择夫先筮嫁,年俯逮期颐.周南弗墙面,班诫克刑仪.陔兰冀丰养,中馈失扶持.恻慨百金诔,君文亦汉碑."
"扊扅思旧苦,月缺白毫光.孝懿绰驯习,德音宁讵忘.委禽流庆衍,偕老誓言荒.肖似传孙息,绸缪卜凤皇."
"缮性克知命,乡评行实尊.传经拾科第,彩服匝庭轩.韡萼专方面,良弓补谏垣.金坡振词笔,品藻不胜言."
"里仁巾几寂,遗懿满瞻听.济美珪璋质,流芳琬琰铭.纸灰霏似雪,巷泣洒将冰.念念存伽释,超超拔九冥."
"阃室良规范,萱堂子职修.仪形俨惇硕,积习肖风流.畴曩乡邻援,凄凉川逝愁.太丘纯岂弟,慈爱理能周."
"克家宗从誉,涧屋竹林庄.情话非前听,门庭付令郎.短生风烛顷,远日陇丘傍.红粉祠堂壁,亦应镌短章."
"剧美温馨逞瑰媚,腻红殷紫叠重台.芳晨华月临春阁,倚丽凝娇岂易栽."
"东鲁怀经慕先哲,斋房僻处盛门徒.勉陪流寓推乡校,优选文华庆仕涂.议狱蚩氓生活路,削锄奸轨亟扬枹.遗编亹亹乘儒典,济美弓裘后世模."
"山川忽摇落,风雪交岁暮.堂堂十八公,正尔守门户."
"水绕庭除屋近山,居人六月自清寒.平时不起轩裳念,此去真输岩穴安.书富五车成活计,樽开千日慰艰难.径谋百亩从君隐,凭借林泉寄一箪."
"养拙何所诣,白昼门常关.剥啄有好怀,绕郭横秋山.佛庐占山麓,清净非人间.曳杖得晤语,幽寻为怡颜.三峰耸而秀,群𪩘抱以环.寺同乔木古,僧与白云闲.一鸟不复鸣,流泉自潺湲.山林足胜践,世路羊肠艰."
"岁尽意不尽,日长愁更长.将士介生虮,黔黎疻复疮.拊膺念江夏,掩面向山阳.大隐未高枕,巨鼇仍望洋.旧闻死可祷,或以酒自戕.废卷三太息,抚时徒感伤."
"梨乃北方来,东阳有遗种.开花如雪洁,结实论斤重.似闻风霜来,采摘不旋踵.肤莹玉在手,剖之醴泉涌.甘凉宜解酲,席上贾余勇.甚美非耐久,糜溃失前宠.长安疑父祖,压沙岂伯仲.时方禁苞苴,林下喜得共.老人齿颊寒,食指难为动.邻墙有酒仙,双苞可持送."
"雪堆屋背已崔巍,沟瓦垂冰冻不摧.乳石骈罗疑在谷,遗簪璀璨俨成堆.沍寒侵被怜衰老,咀嚼鸣牙忆尚孩.自是中原验时令,江南春候亦难裁."
"举家食肉迹虽陈,端有寒儒继后尘.杜老长镵聊卒岁,颜生陋巷不逢辰.啖毡窃喜全高节,食肉从来鄙要津.扪腹祇应多愧负,天教吾党合清贫."
"小小根栽出近□,□□繁实傲秋天.恍如列宿挂庭树,几误饥儿逐弹圆.荔子甘香欲争席,赤心粗俗敢差肩.饮仙嚼□□□赏,赋客寡闻犹未编."
"晨逾九仙山,暮访九鲤湖.何氏兄弟跨鲤鱼,同时轻举排天衢.山头云气故恍惚,三十六鳞今有无.琼浆白日醉天酒,何时华表归来乎."
"携筇登绝𪩘,朝爽薄危栏.乘胜移杯爵,凭高忆羽翰.泉声穿石响,树色入秋寒.对酒频长望,心同渤澥宽."
"轻云扶曲槛,少坐觉幽深.泛酒谁同话,敲诗独写心.竹声流草榻,鸟语惹花阴.门外呼童扫,客弹月下琴."
"本自深山卧白云,偶然来此寄闲身.莫来问我禅兼道,我是吃饭屙屎人."
"这汉从来没缝罅,五十六年成话霸.今朝死去见阎王,剑树刀山得人怕."
"图秦争汉两无成,霸势先随玉斗倾.惟有乌江夜深浪,至今犹作楚歌声."
"高馆不知处,游人空往还.乱鸦残雪树,荒冢夕阳山."
"山高不受暑,秋到十分凉.望外去程远,闲中度日长.寺林投宿鸟,山路自归羊.物物各有适,羁愁逐异乡."
"合掌仙峰插汉高,下临沧海压波涛.看来疑是金仙子,无相光辉礼玉毫."
"留伴君家老圃芳,月中余荫带天香.愚公纵有移山力,不入当年花石纲."
"蔽江载石巧玲珑,雨过嶙峋万玉峰.舻尾相衔贡天子,坐移蓬岛到深宫."
"浮花浪蕊自朱白,月窟鬼方更奇绝.缤纷万里来如云,上林玉砌酣春色."
"守令讲求争效忠,誓将花石扫地空.那知臣子力可尽,报上之德要难穷."
"天为黎民生父母,胜景直须尽寰宇.岂同臣庶作园池,但隔墙篱分尔汝."
"皇帝之圃浩无涯,日月所照同一家.北连幽蓟南交趾,东极蟠木西流沙."
"是中嵩岳磨星斗,下视群山真培𪣻.千年老木矫龙蛇,天风夜作雷霆吼."
"三月和风塞太空,天涯海角竞青红.不知花卉何远近,六合内外俱春容."
"圣主胸襟包率土,天锡园池乃如许.坐观块石与根茎,无乃卑凡不足数."
"饱食官吏不深思,务求新巧日孳孳.不知均是圃中物,迁远而近盖其私."
"恭惟圣德高舜禹,一圃岂尝分彼此.世人用管妄窥天,水陆驱驰烦赤子."
"安得守令体宸衷,不复区区踵前踪.但为君王安百姓,圃中无日不春风."
"雨过西风作晚凉,连云老翠出新黄.清芬一日来天阙,世上龙涎不敢香."
"不顾冬残自在妍,笑将疏影弄婵娟.小轩不用垂帘幕,我醉花香自得仙."
"风回浪急月初圆,携得鱼竿下钓船.自是高歌星斗上,不须骑气夜行天."
"樽酒源头一拜神,麕羊瓮茧便青春.当年旱魃矜余虐,祷去阳侯失旧津."
"博带峩冠新庙像,长衫紫领乐耕民.雨旸从此如常德,愿作常山荐号人."
"松篁拥翠入云间,雅称高人卷道闲.自是红尘飞不到,一溪流水遶青山."
"老木森森小径斜,淡烟横锁两三家.晚来欲写潇疏景,举目遥岑更望赊."
"一叶渔舠破晓烟,山环碧玉水连天.满倾竹叶倚红玉,天遣行云慰谪仙."
"五柳归来昔陶公,七闽召还今邓子.不将出处作殊观,便了陶邓无生死."
"疏帘不下纵荷香,梦破纱厨月满廊.笑尽一杯鞭马走,恍疑山色是家乡."
"当年曾忝从官班,再拜天颜咫尺间.今历千山嫌未稳,芒鞋明日又登山."
"土屋茅茨山万重,阴云不解雨蒙蒙.桃源目断知何处,身在杜陵诗句中."
"雨过东山春意浓,但携桃李步春风.眼高四海无勍敌,百万胡奴一□空."
"五湖范蠡携西子,三国周郎嫁小乔.盖世功名聊唾手,何妨樽酒醉妖娆."
"我欲开樽百物无,邻家酒熟各觞吾.扶杖出门又应供,三生恐是宾头卢."
"天寒岁暮两无聊,访戴那辞千里遥.直上洞天三十六,马蹄迤逦步琼瑶."
"清流绳断炎洲境,松响挟将寒意来.坐上逸情留不住,欲随风月过蓬莱."
"年来樽酒是生涯,赤脚曾无解语花.明日可来文字饮,新诗共吐半天霞."
"谁回厄会作民禄,凭君上天厌人欲.要将勋业称貂蝉,世间岂曰无衣六."
"谪仙酒渴要吞江,刘毅一呼从此欲.当知明琼亦有神,引上洞天三十六."
"梦蝶庄周心槁木,入柳穿花本无欲.杯酒行春当此时,忽遇清明一百六."
"神仙醉歌天上曲,暖春肯念人间欲.谩将郊岛继韩豪,五出那配天葩六."
"北山知有出郊心,为霁春寒十日阴.水石本为迁客共,一枝端欲寄深林."
"一夕狂风雨万英,醉扶筇竹踏疏星.归来衫袖天香冷,一洗人间龙麝腥."
"飘零不用叹春工,风味端期鼎鼐中.欲揽阳和归宇宙,何妨飞舞作先锋."
"扶筇欲过北山来,政赖诗囊一笑开.故走溪山寻胜景,为君携向笔端来."
"酒兵招我破愁城,顿觉春风拂面生.却廹豺狼飞小艇,当知捩手又翻羹."
"朱紫纷趋左衽班,羡君不动屹如山.卷将禹稷平生志,掉首归为陋巷颜."
"句法徒能泣鬼神,文穷欲饯叹无因.临存多谢知音鲍,为洗胸中万斛尘."
"卧龙何日起南阳,万骑追风竞挽强.射落长庚作顽石,坐令四海复农桑."
"填海我如精卫,当车人笑螳螂.六合群黎有补,一身万段何妨."
"近辅暴迫狼虎,圣君德大乾坤.万里去黄金阙,一杯得杏花村."
"栏前碧玉四围宽,满座清风文字欢.霜气袭人秋更爽,溪光耿月夜生寒.登临顾我那能赋,姓字从公遂不漫.此景此时难再得,相思但把锦囊看."
"机锋不契更何图,便合浮杯出上都.此去定须安短褐,平生那肯曳长裾.回天傥是奇男子,绾印原非大丈夫.挥手出门殊不恶,一帆秋水及鲈鱼."
"归帽纳毫真得策,要牋留带计何疏.公如买莱苦求益,我已忘要何用渠.闭户羽衣聊自适,堆窗柿叶对人书.帝都声价君知否,寄付新传折槛朱."
"森森松竹锁春风,半掩柴门一径通.独步水云情似鹤,对人谈论气如虹.诗书当日三冬富,光燄他时万丈雄.忽驭冷风径归去,长庚依旧耿秋空."
"虀盐昔者谩儒宫,苇白茅黄处处同.十载从公烦点铁,寸毫令我稍披聋.一泓渐笑牛蹄水,万里初观羊角风.欲反三隅嗟已矣,两行衰泪付春风."
"满腹悲辛谁与言,叩门不应更依然.一斑昔我尝窥豹,五色还公自补天.新陇只今堪挂剑,枯桐从此不调弦.典刑今有阿戎在,定与相从对白莲."
"风行水上偶成文,暖入园林自在春.换国虽工非我有,呕心得句为谁珍.三生戒老诗堪画,千古长庚笔有神.不用临风叹奔逸,箪瓢一笑舜何人."
"傍水禅房半掩门,乍晴帘幕卷黄昏.风驱红雨春何在,酒入香肌玉自温.勿笑饥肠充笋蕨,须将醉眼盖乾坤.杖头更有百钱在,明日还寻未到村."
"万里炎洲政鬰蒸,阿香搥鼓忽砰轰.云驱铁骑千山合,雨挽银河一夜倾.龟坼有田皆灌灌,猬毛无稻不生生.高楼破晓朱帘卷,六合无尘万象清."
"旸虫赫赫欲流金,夹岸垂杨失翠阴.已恐人间被汤旱,谁从天上作商霖.崇墉定有千箱积,果腹同倾四海心.我亦不须忧脱粟,聊赓既醉入瑶琴."
"谁向人间脱甑蒸,烦公大句激雷轰.高才自是百夫特,出语当令四座倾.霖雨虽从天上降,烟云要自笔端生.吹嘘六合无凡骨,例欲乘风款太清."
"斗枢不见走蛇金,万里晴空无寸阴.郗扇虽交更挥汗,嵩车才出辄成霖.诗如翻水惊黄绢,力可回天在赤心.百里敢烦天下手,丰年无事但鸣琴."
"水色山光入画屏,浩然相对自由身.芳菲莫恨无情去,天地常藏不尽春.傥得江河化酒醴,何须瓦砾点金银.花开花谢两休问,且向樽前一笑频."
"入手新诗夺化机,一天星斗夜无辉.想君佳思真泉涌,索我强辞似箭飞.平昔端为覆酱用,临时那得锦囊归.不如且遣长须去,兀坐冥搜更下帷."
"狂直初无涉世才,雷公斥下九天来.面冲风雪吹三月,马避干戈易四回.带雪烧柴平体粟,沥槽沽酒慰饥雷.如闻明日登闽岭,茅舍春风夜满怀."
"未须绝迹便餐霞,且饮当朝谏议茶.法水有缘随远浪,污泥无计染莲花.千篇信笔初无语,万里浮螺触处家.已悟色空元不两,夔蚿何用更怜蛇."
"谪宦亡聊又出奔,敢期冠盖也临存.豪华自厌蒸人乳,冷落能来叩席门.莫叹愁肠充苜蓿,从来醉眼盖乾坤.相知政在世情外,赐达回穷不足论."
"白莲结社记前缘,偶到人间共一年.对学三生形已改,相逢一笑性犹全.法缘振地公今佛,逸思磨天我亦仙.明日清风飞短棹,羡师先去得林泉."
"吾徒得酒便超然,何用红粧恼醉眠.密约自怜非宋玉,官差聊复浼梅仙.樽前起舞无鸜鹆,坐上求归似杜鹃.去去眼中无俗物,却将诗律绊春妍."
"花柳年来不忍春,出郊聊复写忧熏.天因御史欲飞雨,山为文公却霁云.寸舌不须论理乱,一犁安得遂耕耘.凭君且尽杯中物,酒恶花香自在闻."
"扶筇西去谩寻春,独学无人沐且熏.便欲问津从桀溺,当时折槛愧朱云.阴霾满目凭谁扫,芳草连空未易耘.家学定须兴尚父,威声一振九夷闻."
"茅斋对语夜生春,帘幕低园沉水熏.冷坐顾余心似铁,题诗羡子气如云.山巅有蕨应同采,郭外无田可独耘.市酒盈樽且狂饮,儿曹昵昵不须闻."
"谪官谁道不知春,出郭犹能一醉熏.银笔争题追鲍谢,席门琢句拟机云.东垣敢念百朋锡,南亩当从千耦耘.剩乞新诗殊不恶,恐因叩角彻天闻."
"竹外玻璃十顷宽,水芝高下刻琅玕.冷香翦翦秋风动,孤艳泠泠晓月寒.康乐气豪犹出社,易之韵俗更谁看.笑谈今日亲姑射,太华高吟不数韩."
"扁舟载月随夜风,晓到溪源访老农.水骨借风鸣活活,涧毛被雨绿茸茸.竹萌已削琼瑶白,村酒仍沽琥珀浓.醉倒田间无一事,九衢车马自冲冲."
"北书一纸惨天容,花柳春风不敢秾.未学宣尼歌凤德,姑从阮籍哭途穷.此身已落千山外,旧事回思一梦中.何日中兴烦吉甫,洗开阴翳放晴空."
"闭门经史自优游,气宇凌凌上斗牛.从政逝将驱鸟鼠,传家那肯坠箕裘.人间端欲挥银笔,天上俄闻记玉楼.山北山南何处问,翩翩丹旐舞残秋."
"往事无如今日新,銮舆一再冒胡尘.阳微阴极故多雨,柳怨花愁不忍春.已遣侈心倾虏帐,行收泪眼拜枫宸.眼前恶景君休问,胜负相资臂屈伸."
"一天梅雨乱缤纷,二陆超然乐事并.师命炙牛携越妥,相如涤器对文君.闭门嗟我如孙敬,载酒谁人过子云.窥窦有心公肯否,要将文字杂红裙."
"九州胡马暗尘埃,政恐狂澜不可回.敢念陶潜旧彭泽,当寻阮肇过天台.三朝我乏回天力,一壑君还钓月来.便好相从长夜饮,箪瓢新有脯青苔."
"踪迹平生半九区,醉倒时得蛾眉扶.连年兵火四方沸,一饱鸡豚半月无.住世今非孔北海,分司自到宾头卢.卷帘月色招人醉,三百青铜径自沽."
"苍苔白石两清幽,缥缈虹桥跨碧流.日过窗间腾野马,雨余墙角篆蜗牛.饥寒不作妻孥念,笑语那知天地秋.一炷水沉参鼻观,扫空六凿自天游."
"梦破南窗袅水沉,卧看素壁挂瑶琴.丝丝细雨晚烟合,阁阁鸣蛙蔓草深.但得瓮边眠吏部,不妨跨下辱淮阴.何时楼上登晴景,一醉聊舒万里心."
"万里归来卧白云,蚍蜉撼树政纷纷.大儿文举知何在,巨擘于陵亦谩云.空洞能容数百辈,蒙胧如见二三分.小槽谁有真珠滴,径觅吾徒作半醺."
"逐客难参国士忧,扶筇万里过闽瓯.藜羹充腹初无憾,楛矢逾江生计愁.长夜漫漫不肯旦,梅霖灌灌未应休.醉中我欲呼风伯,一扫阴霾霁九州."
"风波未暇怨浮萍,多谢朋来慰此情.君似张凭真理窟,我惭侯喜得诗声.酒杯莫向吾徒浅,句法当令叔世惊.又恐诸公连茹去,堂堂王室要扶倾."
"平生耻为一身谋,枘凿方员两不投.虮虱但知贪肉食,醯鸡何足语天游.雪余自闭袁安户,月皎时登王粲楼.更得吾人诗句好,当知此乐与天侔."
"白白朱朱春已深,那知雪意更阴阴.落花几阵遮山密,穿褐余寒赖酒禁.骑马不前真有恨,留衣过腊岂无心.等为迁客俱逢雪,谁似梁溪独醉吟."
"玄冥忽欲作春容,不许东君利自封.已使素英拖暖絮,更摧妖艳别寒松.那知往事思飞燕,预庆丰年免象龙.向有谪仙诗句好,何妨闭户醉金钟."
"宿雨初开万翠屏,相携云水自由身.寸心未逐莺花老,一笑能留天地春.傥得新诗同刻烛,不妨浊酒共倾银.往来一气何须问,蝙蝠飞时日正晨."
"余腊羁人少共欢,那堪瑞雪降云端.四时欲尽三更鼓,六出番成两岁寒.欺压岭梅残艳白,密敲亭竹碎声干.公卿休扫黉堂下,留与来朝贺客看."
"凛然风韵老尤癯,方寸经营包九区.窖粟巧为任氏策,缚船冷笑退之迂.深藏未肯骄僮仆,俭德端能率里闾.故使考终逾七十,不因财害似齐奴."
"高堂宴坐亦何忙,金水聊观毁与穰.远配刁间笼桀黠,未饶倚顿埒侯王.桑麻有亩今千计,牛马难言用谷量.可惜一朝螺变麦,千金无药治膏肓."
"甜满中边一夜冰,璀璀璨璨自天成.冷香入骨追琼液,秀色当筵莹水晶.绛阙不须餐沆瀣,玉池何事养胎津.从公乞取洗蒸鬰,一驭寒风上太清."
"门前又见马如流,兵革缤纷几日休.岭似车盘方税驾,滩如雷霹更行舟.豺狼敢侮乾坤大,江海徒深虮虱忧.安得将坛登李郭,挽回羲御照神州."
"才薄难趋供奉班,归来作意水云闲.谪官谩说九年计,客枕曾无一夕安.渭水不应藏钓艇,淮阴便合起登坛.唤回胜景凭夫子,使我甘归苜蓿盘."
"乞身天上为溪山,征鼓不容蓑笠闲.酷暑扁舟同海角,暖风杯酒念长安.高情我自归莲社,妙誉君应冠杏坛.更约三山少从款,赪虬吐卵粲金盘."
"玲珑画阁入鸿冥,隐约鸿冥入太清.紫气氤氲随去步,青霞杳霭逐行旌.桃花浪透三山近,龟角屏高七朵横.解逐梅仙在尘世,谁知尘世有蓬瀛."
"南奔千里已途穷,更向长江避贼锋.十口未容谋去住,片帆那暇择西东.乞钱不忍从司业,食粥新来似鲁公.赖有诗情摧不老,时将新句吐长虹."
"征鼓驱人夜发船,别来无处写忧煎.高吟自答㗀嘤啸,旅食时开鬰屈筵.君去青天才尺五,我今白发已三千.何当却饮南湖月,颠倒衣裳舞谪仙."
"玉殿曾叨侍冕旒,才疏意广误旁求.汇征那敢私连茹,勇退何妨在急流.蓬荜已无原宪室,江山要饱子长游.西庵轩槛多风月,幸子时来共茗瓯."
"怪底祥光夜满门,朝来入社得诗人.空疏嗟我句无眼,俊逸知君笔有神.共隐兵戈不到处,相携云水自由身.便当痛饮追河朔,红雪缤纷脍锦鳞."
"独领诗坛卧北窗,故应落笔士夫降.笑谈自扫剡籐万,声价曾高魏阙双.六合便当归化笔,一同聊复赏澄江.初无肯綮烦游刃,夜饮何妨取万缸."
"只将诗律对晴窗,我本无为人自降.曹子棒头施色五,崔侯厅下植松双.千篇堪友骑鲸李,八咏当奴梦笔江.文字兴余行乐耳,肯容碧玉自盈缸."
"一点萤灯续晓窗,已千人十未甘降.见闻仅得豹斑一,胜负犹争蛙角双.山耸剑锋登九坂,浪翻银屋度三江.归来自在春风里,时得萱堂献酒缸."
"堂堂国士洪夫子,刻烛从渠心自降.妙手故应钓鳌六,得君那用射鸢双.定随国老兴东海,肯效骚人恸楚江.酒醴祇今须曲糵,要今六合共盈缸."
"世事无由到竹窗,只余心赏独难降.雨余翡翠山连七,春涨玻璃溪自双.万壑不须看越峤,千寻端可配吴江.抠衣便欲同清景,安得黄封列万缸."
"万里归来一小窗,利名心灭不须降.虽无何子食钱万,未到潘郎雪鬓双.楼上诗狂欲骑月,晚来酒渴思吞江.从今痛饮须论日,琐琐那能问几缸."
"婷婷袅袅出纱窗,坐使红妆万目降.翠袖薄笼春笋十,玉钗初合绿云双.四弦对客追三叠,万唤令人忆九江.曼倩酒狂本无量,为渠潋滟倒银缸."
"水沉一炷袅晴窗,默坐无心可得降.浥露菖蒲能寸寸,语晴新燕自双双.祇今得兔不钻纸,那用浮杯更度江.前世远公只师是,好从元亮供千缸."
"文阵曾惊贤士关,青衿袖手仰登坛.当年声价辉旸谷,晚节清贫奈岁寒.地下修文屈颜子,人间谈易失丁宽.传家赖有千人杰,三接天衢不作难."
"懒从蒿目世间忧,缓步招提味九丘.正论羡君无郑卫,穷途慰我在商周.飘然忽作迁乔兴,卓尔难追跨海游.别去词源应万斛,幸分涓滴洗离愁."
"海角谁能写客忧,童颜鹤发顾崇丘.风流君似东山谢,勋业余惭赤壁周.落笔敢陪风雨疾,扶筇时共水云游.明朝却羡先生去,万顷烟波醉莫愁."
"平生杯酒百无忧,四海风流陈太丘.据景笔端凌鲍谢,当年门下得伊周.那知避世嵚𡼭迹,也许从公汗漫游.闻说片帆今又举,三山无处著人愁."
"我生诗酒弄林泉,紫诏三呼出洞天.高视尘寰但蚊睫,冷看时辈耸鸢肩.山间已袖婴鳞手,物外今还钓月船.若使儿曹知此乐,人人同得地行仙."
"数椽茅屋傍山隈,野草如云径不开.小院纵横行蚁阵,孤灯明灭纵蚊雷.并包益见乾坤大,扫灭何时风雪来.磊块胸中何处洗,酒行到手莫停杯."
"愁见孤城万马屯,山行飘若出尘樊.临池想凤心皆妄,据槛观鱼道更尊.笑吸百川淋酒渴,旁看三峡倒词源.人生适意须觞咏,世事升沉不足论."
"枪榆不羡贴天飞,冷落柴门半掩扉.花榭水轩催客老,饭囊酒瓮与心违.风流沈约自应瘦,美好陈平今已非.谁似宗盟重山岳,九环金带称腰围."
"万里归来云水乡,逢春得酒且彷徨.好贤谁似双松吏,使我时终一石狂.忽与高唐来鼠目,却令朱户锁梅粧.先生取瑟吾知己,安得从今不举觞."
"栏杆十二俯烟涛,冒雨从君一醉陶.颇觉寒窗侵岛瘦,故将胜景助韩豪.波声裂岸鱼歌远,水势横天钓艇高.前日主人今国老,乘桴何处泛滔滔."
"萧条门巷半莱蒿,杯酒田间亦自陶.采栗久要工部拙,骑鲸偶厕谪仙豪.狂波故作风雷噫,逸兴何妨日月高.胜景赖君佳句压,胸中江汉更滔滔."
"琢磨佳句敌离骚,赖得朋来漉酒陶.时遣纡余资卓荦,更将华妙济雄豪.阁临巨浸南溟近,帘卷晴空北极高.更约高谈句法外,可怜天下政滔滔."
"星郎德望欲摩天,坎止流行任自然.直道不回真铁石,高怀未老已林泉.宗门夙了风幡动,杰阁聊修香火缘.顾我驱驰成底事,羡公真是地行仙."
"女真作意厌人肝,挥鞭直视无长安.南渡黄河如履地,东有太行不能山.帝城周遭八十里,二十万兵气裂眦.旌旗城上乱云烟,腰间宝剑凝秋水.雪花一日故蒙蒙,皂帜登城吹黑风.我师举头不敢视,脱兔放豚一扫空.夜起火光迷凤阙,钲鼓砰轰地欲裂.斯民嗷嗷将焉之,相顾无言惟泣血.仆射何公叩龙墀,围闭相臣臣噬脐.奇兵化作乞和使,誓捐一死生群黎.游谈似霁胡帅怒,九鼎如山疑弗顾.郊南期税上皇舆,截破黄流径归去.陛下仁孝有虞均,忍令胡骑耸吾亲.不龟太史自鞭马,一出唤回社稷春.虏人慕得犹贪利,千乘载金未满意.钗钿那为六宫留,大索民居几卷地.六龙再为苍生出,身磨虎牙恬不恤.重城突兀万胡奴,杳隔銮舆今十日.南门赤子日骈阗,争掬香膏自顶然.忿气为云泪为雨,漫漫白昼无青天.太王事狄空金帛,坐使卜年逾八百.天听端在民心耳,苍苍谁云九万隔.会看春风拥赭黄,万民歌呼喜欲狂.天宇无尘瞻北极,旄头落地化顽石."
"老松古柏争清劲,社稷元勋李文正.风流千古照人寒,家有白眉声益振.十年游宦落穷山,妾无衣帛日号寒.只余净业磨不去,骎骎笔势江河宽.阿戎作诗更难偶,银钩仍复规颜柳.苍藤千尺练敲冰,万轴晶荧照窗牖.明月夜光两相酬,束笋堆床曾不休.公家自有呕心戒,岂容雕琢损天游.嗟我无文出月脇,惟有蓬窗堆柿叶.如何分我三百万,试扫危言助调燮."
"太丘官清百物无,青衫半作蕉叶枯.尚念故人家四壁,郝原春雪随双鱼.榴火雨余烘满院,宿酒攻人剧刀箭.李白起观仙人掌,卢仝欣覩谏议面.瓶笙已作鱼眼从,杨花傍碾轻随风.击拂共看三昧手,白云洞中腾玉龙.堆胸磊块一浇散,乘风便欲款天汉.却怜世士不偕来,为借干将诛赵赞."
"夜夜阴云如泼墨,雨势欲挽银河竭.春工十八落泥涂,骤雨谁云不终日.魏紫姚黄业已空,嬉游何足介心胸.只恐年年禾黍地,浸淫尽入阳侯宫.凭谁为我呼少女,扫空阴翳开天宇.光风霁日暖层霄,坐令六合同歌舞."
"我闻幽轩榜芙蓉,琉璃十顷浸新红.此来踏雪空无有,黄芦败苇争号风.却坐明窗弄书史,新词仍试佳毫楮.香风忽到帘幕开,一朵芙蓉却能语.我生眼中万妖娆,为渠还作梦魂劳.炙牛未数刘师命,骖鸾便学王子乔."
"三春一半入群芳,朱朱白白竞天香.人间无处著此景,付与长庚作肺肠.长庚乘风下天宇,明窗万卷饱今古.笔端著处皆春容,文墨林中三角虎.祇今声价高云烟,要辙故应岁九迁.便当折槛追家世,与国同休亿万年."
"瑟瑟严风鼓蓬户,对话春围两亡趣.使君送酒唤春来,坐使漫空翻柳絮.雪榭悬知雪未消,一目千里皆琼瑶.诗仙冷坐清入骨,便合九万抟扶摇.回首故园归未得,天意留人亦奇绝.我今幸得贤主人,公亦未易有此客."
"闽山去天惟尺五,傍立怪石如蹲虎.点额龙墀万里归,未能赤脚走风雨.惭愧使君肯相延,十日倾酒如流泉.文字兴余亦不恶,红粧执乐艳神仙.明日冯驩出有车,远借仁风归故庐.不用回头重引领,行矣商霖到海隅."
"两鸟相酬不肯休,欲令日月无旋辀.斯文未丧得韩子,扫灭阴霾霁九州.古来散文与诗律,二手方圆不兼笔.独渠星斗列心胸,散落毫端俱第一.陋巷嗟余四壁空,恶本雕残付蠹虫.虽得一班时可意,鱼鲁纷纷意莫穷.好古谁似城南杜,平生不矜润屋富.力刊善本妙毫厘,日费千金曾不顾.老藤截玉奴侧理,千古松煤腾碧烟.入手五行俱可下,兀兀短檠忘夜眠.我生嗜好随时改,独有此书心不解.欲酬厚意锥也无,更为先生作阿买."
"乘风上天款天语,天公不怒雷公怒.烟霄一斥下人间,豺狼旁午归无路.欲度三吴血盈川,欲泛九江兵暗天.扶筇却出徽城去,去天一握五危巅.水陆辛勤已足矣,雪花更开九万里.英雄困饿古犹今,莫学儿曹生愠喜."
"寒芦败苇秋风严,魏紫姚黄春色妍.谁能不随天地转,开阖自我古无前.秋花忽从三月盛,引得好诗来相庆.为见漫空儿女姿,义气稍回君子正.我顷失鱼缘钩直,抱璞未酬不须泣.天生我辈岂偶然,但驱百怪归篇什.惭愧梅仙情最亲,期我看花三省身.已趁春风聊一笑,更倣秋霜不改春."
"狂风一过天如洗,四卷阴云空万里.高楼月色三更寒,鱼歌相应起寒苇.一樽初对谪仙人,只用澜翻细论文.半夜拂衣翩欲往,飘飘逸兴凌秋云.破浪扁舟一叶细,问君去去端君意.笑言演峡隘心胸,要观闽海浩无际.顾我虀盐尚泮宫,安得化云便从龙.好景欲观今未遂,凭君驱入锦囊中."
"成均冷坐穷吞纸,额叩龙墀滨九死.背负琴书偶生还,赖有春风满故里.故里渺居天一隅,因仍蔓草不堪除.多谢先生肯游刃,号令雷霆一扫驱.旧弊忽消新庆长,老稚相携纷击壤.坐使牛蹄一泓中,九万共抟羊角上.只恐朝廷急英雄,割鸡不用烦屠龙.政须太山来压卵,金阙唤回小令公.陋巷嗟余空四壁,饿死平生无枉尺.知音今有昌黎公,玉川得卧三竿日."
"醉中飞梦到神清,夜半高楼借水明.下瞰寒溪凝水晶,孺子相呼同濯缨.楼上天人百宝璎,瑞色天香充栋楹.步云一曲语春莺,千山洗空烟雾横.酒醒帘外竹阴行,夜风更为芭蕉生.愁肠起向谪仙呈,梦境凭君指顾成.一开后堂花柳盈,香肌可万六出霙.珮玉步莲不自轻,寒眼那能更指令.春葱斜捧玉壶倾,真珠红滴浓无声.一醉花间岂易营,归来十日寸心萦.兰亭家风类帝京,为余亦复出花城.柳腰随风万里征,安焉不复数归程.坐令铁心宋广平,夜揩醉眼赏梅英.歌燕舞赵艺更精,遏云回雪未可评.人间不复数娥嬴,神仙游戏肉眼惊.我生不顾万锺荣,对花有酒即蓬瀛.高会何须四者并,赤脚亦能写高情.最恨苏公世公卿,家声往往九夷倾.风流阵中却寝兵,酒瓯但借邻姬擎.何日高堂钟鼓鸣,如我心醉如春酲."
"真人蹑身凌紫霞,下悯浊世长咨嗟.崇楼杰阁耀金碧,开阐至道非雄夸.仙茅连山可度世,守此规规如井蛙.灵云一笑万事毕,到今福地空桃花."
"穷山触目纷茅苇,此意昏昏谁可洗.竹间忽破一枝梅,对月嫣然耿寒水.吟诗索酒满高堂,穿帘的皪射晶光.世上膻荤来不到,翦翦天风吹冷香.人言百花睡未起,独冠群芳差可喜.那知和羹自有期,未用争雄压桃李.但怜雨雪正蒙蒙,寒意未舒万象穷.故作选锋驱残腊,挽回天地变春风."
"元戎帘幕海滨开,谪仙骑鲸天上来.尊前谈笑赞筹划,一洗八郡无氛埃.功成挥鞭朝玉阙,九重阊阖开春色.要传天意下人间,翰苑政须万人杰.我今去国已五年,天子令伴黄冠仙.邂逅相逢君复去,林泉还我擅云烟.君去上天款天语,莫畏雷霆作强御.人间疾苦欲扣天,天门嵯峨隔云雨.红巾十万今已无,致此红巾本何如.拨乱傥知原始末,制梃自可鞭匈奴."
"老干千年如削铁,蛰龙酿春未肯泄.阿香推车动地来,振起虬髭上天阙.砰轰一声惊倒人,雨势更挽银河倾.炎洲六月尘生海,一朝化作无边春."
"江边芦苇风飕飕,东君一点破寒愁.窗间疏影横春瘦,枕上冷香寻梦幽.夜半竹折惊残雪,醉起卷帘千山月.肺腑洗空龙麝腥,落笔天香鬬清绝."
"虏兵震地喧鼙鼓,黑帜插城遍楼橹.蔽空戈甲来如云,群盗相随剧豺虎.胡尘漠漠四壁昏,诸将变名窜军伍.十万兵噪龙德宫,上皇避狄几无所.嗣君匹马诣行营,朕躬有罪非君父.奸臣草表遽书降,身率百官先拜舞.那知冯道冷笑渠,立晋犹存中国主.翠华竟作沙漠行,望云顿有关河阻.九天宫殿鬰岧嶤,目断离离变禾黍.生灵日夕望中兴,犹幸君王自神武.相公特起为苍生,下视萧曹无足数.词议云涌纷盈庭,群策但以二三取.老谋大节数子并,行见犂庭灭金虏.立马常依仗下鸣,日咏杜鹃怀杜甫.飞鸟犹尊古帝魂,激烈浩歌来义旅.规模共佐李西平,庙貌不移旧钟簴."
"疲马踏残月,荷策来泮宫.入门见先生,先生何雍容.循循言语能下诱,青蒿因得附长松.短檠挑灯一千二百夜,高谈雄辩磊落沃胸中.吾皇求士苦匆匆,不许先生久卧龙.玉鞭斜指长安道,祇缘此去何犹从.呜唏吁,小轩从此冷如水,虀盐朝暮欣欣尔.空留绛帐照孤灯,窗外西风起寒苇."
"傍山怪石如蹲虎,绝顶去天无尺五.却披丛棘下山腰,丹碧照空飞栋宇.道人养道厌尘劳,避世只嫌山不高.那知行空老曼倩,窃食不遗王母桃.松桧参天门昼闭,碧玉撷蔬饭炊雪.百年冷坐无车音,一旦偕来真恶客.当知喧寂无殊观,出世何妨在世间.能致吾人师作古,龙兴今日始开山."
"绛狗鸣空朱虎攫,神焦鬼烂不堪虐.自嗟笔力无韩豪,不敢谗风干鼎镬.闻说祥符物外臣,能将念力苏罢民.挽出洞天肩未息,飞云驱雨已生春.曹侯德我诗如洗,无乃采葑遗下体.当知此雨非人功,政赖曹溪浩无底.君看连天六日阴,檐声夜和蓬窗吟.羲和知师今日去,自行天上约秋霖."
"晴空当昼栖旸虫,目林欲焚深甑中.多谢吾君肯相访,袖中诗句来清风.爱主我堪犬马比,采蕨山巅行饿死.岂能五绝比天人,疾读君诗汗如洗.君今师友人中豪,琢磨事业当日高.若扣天门自求试,速为奉天留陆贽."
"世间杰栋俯飞翰,帘旌不动天风寒.但得一身自安逸,谁思寒士三万间.东林天下推第一,净几明窗万禅客.主人幽栖仅一枝,便觉宽容无迫窄.一身六尺何足患,蠢动当知俱欲安.谁识曹溪一滴许,能令法雨遍尘寰."
"渊明句法古无有,头上幅巾供漉酒.李白豪篇惊倒人,举目望天不计斗.二子风流不可追,公作幽轩为唤回.长鲸渴兴沉江海,锦囊妙句生风雷.安得一廛在公侧,时时去作孔融客.愁肠得酒生和风,也向毫端写春色."
"责官只得林泉幽,也有曲膂潜相雠.肆毒不知分彼是,后身那解癖春秋.我婴逆鳞龙不怒,谁知蠢蠢敢当路.要我迷阳不作难,祇恐寿光劾君去."
"山压浓阴势欲颓,阿香推车振不开.君来论诗风四起,挽出羲和照九垓.别君八年惊电扫,霜髭已失童颜好.逝者姑从造物流,吾人一笑初不老.明朝飞锡过平津,浩歌归耕陇上云.岩窦不应藏一滴,要须化作无边春."
"蔓草芊芊迷旧圃,日号狐猩走鼯鼠.世欲去之嗟未能,竭力米盐汗如雨.先生人间第一流,目中万事无全牛.割鸡已觉无多子,斩新亭柳作清游.纷纷姚魏争黄紫,醉眼虽观心似水.但搜佳景付吟魂,吐作新诗烂盈纸.惭愧知音太史公,为榜佳名字画雄.二公连茹归霄汉,此亭万古扬清风."
"断臂一朝续狼肉,楛矢漫空夜相逐.海凫乱飞三丈毛,蓝田不行四寸玉.何如南岳追祖风,云间坐致桃李秾.笑尽酒船三百斛,醉吹箫管上晴空."
"我生不顾四壁空,千金买笑醉春风.半夜酒红潮玉颊,亭亭秋水影芙蓉.作文忽慕元和格,遂入贤关亲眉白.遽闻皇甫语穿天,渊源盖是退之客.琢句出人数等高,要令天下无英豪.击节一观百忧失,不觉此身犹布袍.平生自足牛蹄水,为公辟易数百里.愿得佳句时飞来,此间幸有子期耳.雨意朝来犹许重,安得相从恣嘲弄.虀盐充腹灯一萤,兀坐亡聊真梦梦.会鞭匹马城东陬,对床臭味两相投.归来笔下饱奇怪,不须更事子长游."
"雨余榴火欲烧空,宫槐老翠暗薰风.即今此景那可恃,忽观玉露泣芙蓉.请公文急出新格,一变茅黄兼苇白.坐令鼠辈扫地空,毋使再来相主客.异日光芒李杜高,声价岂但一时豪.故应高视空四海,纷纷过眼万银袍.我生作意游弱水,蓬莱杳隔三万里.何如平地揖诗仙,一洗从来郑卫耳.期公便作九鼎重,云水未容扁舟弄.漫天霖雨在胸襟,半夜吹作高宗梦.鬼方月窟虽殊陬,愿治之心辄相投.泽民事业无多子,要使人人鼓腹游."
"闽山去天余尺五,渔浦撼舟滨九死.临水登山万里来,却向春围饮墨水.白云目断无飞翰,夜将剑铗于谁弹.世人相马例嫌瘦,饿死首阳不作难.侧闻天下有人杰,洗出新诗耿冰雪.年来亦复坐文穷,空使品流居第一.抠衣浩歌起相从,雨意那忧泼墨浓.匆匆对语一笑粲,万斛穷愁一洗空.公今清誉高星斗,我乃栖迟事奔走.收拾政赖退之豪,瘦寒不复麾郊岛."
"泮水儒生急寸禄,白袍干人如立鹄.争注虫鱼股置锥,世外语言不到目.我嫌人醉还啜醨,常嗟心迹两相离.邂逅得君能我意,笔端聊复出新奇.爱君未冠少年郎,语出辄惊鹓鹭行.若不纷华替初志,事业他时未易量.今被青衫走尘土,满面春风归仕路.拄笏政可望西山,莫见輶轩腰伛偻.我今絷维犹未释,相思何处访纵迹.为君时望斗牛间,期君光芒高万尺."
"君不见解空宴坐寂无侣,宝花忽尔窥岩户.已将精进耸人天,是用色相旌其苦.又不见毗耶居士坐高堂,四落天花趁挥麈.若人犹有空可谈,真机何处遁天女.丰岩寂寂梵王家,谁把幽岩名雨花.我知此诚齐人耳,但识解空与毗耶.谁知丰岩了无取,口角澜翻初不语.吾宗未出天莫窥,岂复有花可为雨."
"烟云著天无寸空,寒窗瑟瑟夜号风.浩歌出门何所诣,故人飞锡梵王宫.扣门兀坐寂无语,衲破蒙头面如土.逢场聊复触机锋,千偈澜翻疾风雨.我生鼻孔自撩天,笑将龙肉比谈禅.针水相投得吾子,帖肉汗衫今脱然.但怜净业犹诗酒,醉笔时作蛟龙走.傥惟语默两无妨,凭公刻烛联千首.况是雪意政相留,慎勿匆匆抚刀头.明日谈笑作春色,同在琼瑶十二楼."
"短檠对君同泮水,虀盐不给穷吞纸.君今载纸连数艘,贫富相悬九万里.崇宁政事先方田,纷纷讼牒乱云烟.祗今列屋饱虫蠹,官折羊酒寿高年.夫子谈笑收余庆,不复尘埃生釜甑.便当痛饮天津桥,一网尽呼天下俊."
"我本穷山采薇蕨,偶上丹霄骑日月.云端不著痴仙人,天公虽笑雷公斥.今我在陈粮殆绝,不梦杏浆浇细肋.詹成炊饭似抟沙,牛革荐甘真嚼铁.惭愧忘形二禅客,倒屣相迎作禅悦.竹萌瀹水莹琼瑶,土芝借糟凝琥珀.余不供僧僧供余,是事颠倒古所无.要知人我两无有,此饱便当均太虚.昨日龙兴飞尺书,挽我登山有篮舆.试问二师肯俱否,一饱还君欲借渠."
"世事龊龊饥寒语,恩怨嘈然相尔汝.蝇营狗苟端可怜,不见秋风黄鹄举.君看三山夜降神,钟成人杰超不群.堂堂劲气薄霄汉,藐视四海岂无人.箪瓢陋巷谁知己,自足一樽钓秋水.谁使文星射紫微,天书遂敕川龙起.笑来南国开绛帐,议论清明森万象.已令炉锤无顽金,九万却抟羊角上.飘飘归兴凌秋空,莫恨丁宽易已东.天生若人不私子,当令四海遍春风."
"平生作意庐山游,往来却贪吴越舟.陛下许臣鞭匹马,芒鞋因得款清幽.是时六月蒸炎暑,六合黄尘空一雨.上方冷翠袭衣襟,便觉笑谈在天宇."
"切切寒虫常在耳,未识词源万斛水.忽开玉轴见奇文,光怪摩空乱眸子.太傅江左风流人,灵运在家元不嗔.家世千年今复振,落笔飘飘语更真.顿足忘言惊妙绝,欲续貂蝉恨才拙.铅刀那敢望神剑,舒屈无方岂常铁."
"穷居如将豆塞耳,一泓自足牛蹄水.那知邻境有人豪,笑观造化但儿子.笔端万字惊倒人,春色秋风随喜嗔.一读锦囊殆仙去,欲借云𫐌遂朝真.更当负笈慰愁绝,凭公一扫平生拙.门人益亲自得回,会观踏破门限铁."
"世上区区蝇狗耳,不复解缨濯清水.只知贪雀不留珠,可怜认贼翻为子.珍重谢公天下人,冷居林泉曾不嗔.云烟万木观不足,却把新诗为写真.高节凌云亦奇绝,不绾六印未为拙.何妨笑学杜陵翁,只有布衾冷似铁."
"仕途例皆谄笑耳,随盘方圆无定水.前年天子思奇才,霜台曾擢古君子.泛观中外傥非人,发上冲冠聊一嗔.那顾城狐并社鼠,好恶无私喜怒真.底事年来迹又绝,笑遁林泉似藏拙.凭谁去斩佞臣头,请公速铸楚山铁."
"四海纷纷筝笛耳,谁识子期志流水.韵高调古自难酬,得意政须副墨子.我公声价第一人,积薪居上笑不嗔.但将佳句妙今古,逝变雕虫返太真.孟轲尝续吾道绝,功与神禹论工拙.先生今复回狂澜,岂减旌阳柱铸铁."
"引领门墙数舍耳,剑之水源自樵水.裹粮问道嗟未能,参前倚衡见夫子.自笑昔为尘土人,春狂时逐卖符嗔.年来懒惰百事废,洗空人伪惟葆真.更余净业磨未绝,强继弥明不知拙.岂是螳螂敢当车,貘兽从来食铜铁."
"李白尝言人有耳,不当径洗颍川水.男儿出处自有时,何须锐意楚狂子.公今无意世间人,北山有灵定不嗔.天子政作唐虞计,谷口那留郑子真.伫观大手称奇绝,致君却笑前贤拙.坐使梯航到鬼方,来寻九州贡璆铁."
"眼中儒生聊尔耳,仅免春闱饮墨水.可怜四海万青衿,却愧建安六七子.谁似丘侯独可人,日无千篇即怒嗔.腐语陈言俱扫灭,奇文秀句出天真.虎头固已称诗绝,更逢安石分工拙.新诗为侯特发挥,照人之明鉴磨铁."
"结交要在相知耳,趣向不殊水投水.请看丘侯对谢公,箭锋相契无多子.丘侯平日论律人,详及谢公喜与嗔.一得新诗即传借,许久夸谈今见真.车马争看纷不绝,新诗那简茅檐拙.脱腕供人嗟未能,安得毕昇二板铁."
"三吴恶少飞绿耳,杀人如麻壅流水.余风往往到七闽,鱼烂鸟惊父离子.纷然回顾作流人,我侯正色聊一嗔.坐使仓黄万老弱,复歌太平养性真.百弊纷纷俱杜绝,四境无虞安朴拙.方信哲夫自成城,不须十仞坚削铁."
"忘心政须曲糵耳,醉仙如吸百川水.男儿不复问圣贤,杯酒力辞真竖子.我侯度量压千人,不满金钟却怒嗔.酒酣那复迷朱碧,苗莠犹分伪与真.人言狂药要须绝,恐溃肺肠语亦拙.那知真气不可侵,乌府如今肝是铁."
"寂寞相如四壁耳,陋巷萧然穷饮水.虽似退之厌权门,时作封人慕君子.惭愧知音个中人,近前不学丞相嗔.掀髯抵掌论今古,肺腑恢然笑语真.顷余学问非三绝,操瑟干齐谋更拙.栖迟何以酬己知,吾道不移砚铸铁."
"律管才吹九寸耳,帝遣玄冥下司水.天度稍多百四十,爱日差长斗建子.已剥群阴驱小人,四海熙熙语复嗔.因辟金关谪太白,不许天庭久练真.太白尘缘固未绝,肯将天巧形世拙.会施霖雨满人间,归对千年忘恙铁."
"阳复朋来七日耳,黎明当动有泉水.阴阴寒谷未生春,天闵斯民如赤子.遂因天下生奇人,俾歌襦袴无怨嗔.朅来割鸡多暇日,逸韵飘飘腾九真.琼室瑶池津不绝,冷笑人间卫生拙.三窃蟠桃颜益童,那复虬髯面如铁."
"昔年怨声常满耳,纷纷女巫未沉水.天教我侯慰远人,坐令盗贼化君子.期年仁政遍人人,抚之如子不须嗔.吏民欲欺亦不忍,出言洞见胸中真.要图书问久已绝,人皆巧中渠宁拙.优游黄卷有余欢,此志不回端截铁."
"瑟瑟霜风夜聒耳,小院枕衾如泼水.夜清火冷不成眠,起就短檠阅诸子.掩卷嗟嗟今古人,遗风可喜仍可嗔.风日相怜纷无已,一笑玄之妄亦真.我今是非两俱绝,百巧百中不如拙.寂然无复一念邪,那有黄冠下鞭铁."
"恶声不入伯夷耳,严陵拂袖钓寒水.古来豪杰例幽居,佩𩍚肯随舟人子.造化炉中忽为人,笑笑随缘又何嗔.细语粗言俱入妙,醉中不必更陶真.年来三复韦编绝,得趣无多一味拙.物外翛然我已仙,不愁石髓坚如铁."
"万物纷纷一马耳,百川不同均一水.不将彼是作殊观,坐使须弥纳芥子.李白高视空无人,审言更作牙官嗔.可怜纸上较轻重,画饼象龙俱未真.我师宣尼四病绝,抱瓮宁作汉阴拙.万变纷纷不敢侵,真室何须枢楗铁."
"高岩去天尺五耳,下飞瀑布千寻水.山间瘦竹映枯松,岁寒相对凛君子.杖藜去去寻幽人,剥啄扣门公勿嗔.凡骨膻腥傥不厌,愿供薪水看修真.高人隐几语言绝,大巧深藏端若拙.无乃误游天目山,偶见唐公冠带铁."
"人生要在行乐耳,四化相磨逝流水.溪山佳处饱遨游,莫为膻荤亲俗子.解龟谁顾谪仙人,玉局题墙亦遭嗔.世人例作叶公解,但喜画龙谁识真.何如便与尘寰绝,醉倒莫嫌茅店拙.青骢门外系垂杨,旋乞青禾剉白铁."
"门前如市不入耳,忘言隐几心如水.纷华时逐长安儿,清爽何似毛锥子.我虽事业未如人,天公不等吾弗嗔.独步高山寻兀室,默坐烧香已悟真.世事缤纷俱谢绝,叩角自歌愚且拙.谁暇投书追贾谊,更忧铜弊杂铅铁."
"世上纷华蚁穴耳,东流不作西归水.号寒那用学孟郊,捉月要须追李子.一樽忽尔逢故人,高谈往往鬼神嗔.人间目下多忌讳,忘形惟有醉乡真.但得如意酒不绝,四壁莫愁生事拙.铸成此错吾安之,何妨与费数州铁."
"八斗一倾聊热耳,开匣时观三尺水.指天喝月使倒行,扬波直欲斩蛟子.安得知音吾党人,相看青眼不余嗔.笑驱八蛮有奇策,开怀聊与话诚真.可怜吐哺风流绝,乞巧未遑姑守拙.坐观明月侵虾蟆,空使玉川怀寸铁."
"万窍于喁风割耳,梅影横斜耿烟水.杀鸡为黍政追随,七峰共作隐君子.忽举阳关饯行人,去去莫愁官长嗔.但知所领马曹似,清谈更觉子猷真.谷风尝讥朋友绝,子贡毋轻原宪拙.期公鸿雁不空回,开缄八行划如铁."
"汗血神驹卓锥耳,去似苍崖决积水.据鞍年少笑西征,神仙中人梅氏子.平生胸抱不由人,点额再归曾未嗔.仪舌尚存斯足矣,卞玉那愁无识真.一官聊续箕裘绝,登山莫厌芒鞋拙.会使狗偷扫地无,不须蜂虿挥巨铁."
"山头枯木半生耳,山下琉璃剪碧水.登山临水两超然,刻烛千篇对夫子.我生也是不羁人,白眼望天人共嗔.相逢赖有知音鲍,挥麈不疑咳唾真.子今更与竹林绝,我独凄然守株拙.望公声誉腾九天,不惟去作铮铮铁."
"号寒啼饥自聒耳,火中莲花那著水.超然不复顾尘寰,空色两冥舍利子.冠巾贾岛齿平人,当时仅免退之嗔.何如伯升云水去,万劫不磨一点真.公今更恐情难绝,泛作飞蓬谋未拙.挽袖牵裳浩不回,当知若人是真铁."
"人生相值梗萍耳,无酒投钱亦饮水.况公家世足风流,封胡羯末又贤子.匹马来寻物外人,坐上无毡寒不嗔.倾盖相逢已如故,洗空机械情更真.公今在陈粮屡绝,恶圆喜方我尤拙.穷愁相守两萧然,富骄何事如意铁."
"半夜丝簧纷养耳,舞袖香风散沉水.高堂嬉笑坐生春,不诵式微惊游子.孟公投辖虽知人,故乡千里儿曹嗔.毅然竟把刀头舞,百日梦归今日真.依前瘦马登高绝,未应却笑此行拙.邑人脂膏子弗求,况是丘侯帽无铁."
"一岁无多数日耳,归心应逐东流水.遥想解鞍在于门,满室生春舞妻子.明朝去拜绛帷人,迟迟他邦冀勿嗔.愿及散才求入社,寓诗千里欲寻真.医门不与多病绝,无盐自献那羞拙.谁知此质非良金,政须乃翁为点铁."
"管中窥豹一斑耳,敢对江海更言水.赖公不作扬雄尾,舞雩曾许随童子.绨袍至今念故人,世人欲杀渠不嗔.更将妙语为高价,坐令玉表欲侔真.期公终始不相绝,回愚参鲁余亦拙.异时报德但修身,那用张良袖中铁."
"世上乞怜帖双耳,得失毫芒汗流水.辕驹厕鼠端可怜,笑杀物外奇男子.先生眼中无可人,将军污足渠亦嗔.傥欲眠时遣客去,两忘物我渊明真.世间势位日悬绝,不能变渠平日拙.政如强弓五十步,无力可贯青唐铁."
"岭云去天一握耳,取死一分山下水.不辞舟车千里来,赖有陈蕃知孺子.当堂得酒觞故人,醉倒花前夜不嗔.我来一见欣如故,险语聊摅肺腑真.安得眼边万事绝,与君千首较工拙.乐死初无锸自随,那学祠东墓费铁."
"忽忽百年石火耳,偃鼠不逾一腹水.胡椒百斛何为哉,箪瓢便可安颜子.君看世间容悦人,胁肩摇尾恐人嗔.所得仅能毛发许,抵掌无由一笑真.期公便与此曹绝,折脚铛中归养拙.富贵鼎来即应之,鄂公未遇姑冶铁."
"城头皂帜作云飞,城中不纵胡马嘶.虎狼那顾百万众,政期生载人杰归.天王遣公赴狂虏,胡奴列拜听奇语.军中相庆得左车,便觉笑谈混天宇.先生一笑凛长虹,此膝那屈穹庐中.平生数奇似李广,自许孤忠如鲁公.毡帐归来眦欲裂,北望紫微湮涕血.更期结草报君王,夜半无人径自绝.城门初开闻讣书,参骞哭往万人俱.义色忠躯略不变,忠言凛凛在襟裾.当时中国满朱紫,不臣女真即臣楚.闻公高节端不回,身虽亡恙气先死.英风吹到新冕旒,天恩夜破九泉幽.佳城可葬不可没,时有红光上斗牛.我昔从公子弟列,欲报公知效公节.公骑箕尾我谁依,独上山巅采薇蕨."
"世人龊龊例卑嘶,枪榆不识南冥飞.邂逅逢公能可意,笑呼文举作群儿.扁舟十日系杨柳,未忍愤然夸疾走.官长虽嗔渠不闻,且觅吾徒绝诗酒.笑谈便觉无樊笼,胜景况复烦天公.眼前突兀万银屋,河伯欲以山为宫.期公定非哙等伍,爱公高气塞寰宇.此行要须上九天,利磨干将斩张禹."
"男儿匹马追风嘶,朝燕暮越去如飞.谈笑功名在钟鼎,卵破草折驱胡儿.悲吟误学愚溪柳,落笔幸无龙蛇走.诗成不直水一杯,谁解金龟与换酒.能言嗟我闭雕笼,九万扶摇政属公.好振雷威养霖雨,要须奏赋未央宫.游戏诗坛整部伍,笔锋光怪横天宇.异时请赓七月篇,恶食卑宫赞神禹."
"白鹤一去断消息,白鹤岭高高无极.仙人望汝久不归,珠花撩乱瑶海碧.当时同伴有飞鸾,雪浪掀天翻彩翼.世间千岁会重来,过眼不须寻鸟迹."
"北风于喁万窍号,落雪纷纷燖鹄毛.好向高堂护帷幕,新醪入脸殷春桃.居士何为嚣不顾,叩户长歌辞我去.行行逸兴高白云,千里江山入芒屦.问君无乃急所求,笑指南安作胜游.南安老师初不死,一闻消息即归休.嗟我平生污诗酒,未能赤脚走岩窦.在家自得忘家禅,托问老师印可否."
"君不见晋阳作垣期自固,中藏荻蒿劲箘簵.知音会遇张孟谈,安赵有才终一顾.人生会遇自有时,两股何须欲置锥.快将好景供诗酒,嗟嗟戚戚非男儿."
"天上楼成求俊笔,今古共嗟李长吉.那知施侯更可怜,只向人间二十一.平生疾恶端如雠,高视青衫气横秋.岂惟落笔动惊俗,政事入眼无全牛.汗血共期千里足,狂风忽已摧秀木.生前万事且置之,白头老母将焉属.管鲍交情我最深,讣来一恸几失音.相思通昔不作梦,对床蟋蟀更秋吟."
"万窍于喁北风烈,乌云贴地欲飞雪.醉乘一叶上玻璃,忽霁阴威行夜月.凤凰山头想大颠,芒鞋竹杖弄清泉.胸中得句自春色,散入草木腾云烟.安得今宵对挥麈,快然别作二岁语.遥知今吾非故吾,便当刻烛追风雨."
"伯夷自甘首阳蕨,商臣不戴周日月.那知世人冷笑渠,却言冯道有全节.纷纷过眼万飞蚊,何如闭目日饮醇.议论不从流俗变,吾宗赖有谪仙人.谪仙品流居第一,射策王庭恣狂直.不知天上闻不闻,见说奸臣俱辟易.秋风鞭马衫蓝,一官聊渡试江南.群从相从得髯尹,家学当须与剧谈.江南风月归诗酒,二陆相从真得友.无人肯伴栟榈狂,为我唤回脱帽张."
"羽檄星驰暴客起,西望烽烟无百里.夜半惊呼得渔舠,老稚相携三百指.蠖屈蛇盘破蓬底,忽欲骞身风刮耳.沙汀𫇢岸少依刘,万斛愁情空一洗.回思当年侍玉皇,禁垣夜直宫漏长.驱驰谁谓遽如许,客枕不安云水乡.前日蹇驴冲火烈,今此扁舟压残雪.隆暑祁寒欲少休,钲鼓迫人如地裂.草庐安得无卧龙,奉天政赖陆宣公.凭谁急呼人杰起,使我叩角歌尧风."
"平生论兵轻白起,端欲采芝追甪里.谁遣声名到人间,役役十年空血指.天狗堕地嗟未已,雷声屡迫君王耳.闽山今复暗旌旗,四望长安泪如洗.羡君好古慕羲皇,品流不减刘真长.舍我帡幪得甘寝,徬徨忽在无何乡.安得大明如火烈,坐令鼠辈消春雪.六合内外还桑田,乾坤不容异姓裂.看君躣马如游龙,醉中脱帽造王公.高堂请志中兴事,吉甫作诵穆清风."
"昴星下天扶汉德,长庚乃向开元谪.光芒相照数百年,一尊不得闻风月.何如今日出城闉,高堂共享无边春.风流皆在烟霞表,不数当年荀与陈.江湖我今方卷舌,君等上天环北极.箕斗虚名不必多,要斥旄头作顽石."
"渡头送君泛小舟,丝丝细雨织寒愁.自闻君来天亦喜,急扫阴霾霁九州.聚星高会古难续,也欲从君勤秉烛.期君指顾苏瓯闽,一笑春风不忍独."
"我顷天上遭雷斥,万里南归弄泉石.惭愧张侯著眼看,诗卷光芒射奎壁.一朝逸气见眉间,浩歌依刘出闽山.渠今得客君得主,宁复回首更悲酸.阴雨初生腐草翼,破并行空夜的皪.何时归伴栟榈狂,一吐长虹贯白日."
"火云烧空汗如雨,江北江南俱豺虎.君侯不顾溪山幽,鞭马一朝去莫御.挽君少竢秋风清,君言倚门有双亲.千里归从彩衣舞,死生不计万锺轻.过眼纷纷青与紫,颠倒重轻真可鄙.凭君天上整乾坤,自古忠臣多孝子."
"石壁巉岩惊鬼划,异草幽花锁春色.群山迤逦不能高,突兀独磨霄汉碧.芒鞋千尺上崔嵬,手摘星辰脚底雷.拨破烟云得洞户,醉眼恐是天门开.入门嵯峨森紫玉,冷风吹面天香馥.箕踞胡床挥麈尾,万指未充空洞腹.我因避地访名山,扁舟夜渡沙溪寒.辛勤博此一笑喜,太平犹在水云间.猛将今无三角虎,狐狸昼号鳅鳝舞.灵岩知有老龙藏,挽出人间作霖雨."
"黑云压山山欲颓,阿香推车震不开.广寒宫中珠径寸,狂风倾下九天来.高堂砰轰倒四壁,万瓦飞空如转石.灯火青荧不敢明,世间谁有胆三尺.年来蠢动敢争豪,鳅鳝起舞狐狸嗥.一振天威百怪息,夜半云收北极高."
"冷风吹海烟雾开,绣衣使者天上来.手持天书传天语,促起天下豪杰魁.下堂拜命汗如雨,上堂鸣鼓旌旄举.要令南国生清风,不辞马上蒸溽暑.平生直气高苍穹,四海草木闻威风.业以自任如伊尹,那使流言动周公.君臣今日机锋契,六十九州归重寄.屠龙事业警狗偷,谈笑定缚吴元济.功成上天相都俞,指呼瓦皪化华胥.日辟农桑三万里,二十四考书中书.我今流落穷吞纸,蟾蜍爬沙鞭不起.归欤自筑茅三间,为作野史书雄伟."
"前日雨如丝,缤纷杂朝雾.昨日雨如注,万壑争驰骛.今朝有霁色,作意在芒屦.那知复如倾,漫天飞瀑布.介休借车振苍穹,十八叶幡如火红.涛头起伏万银屋,河伯尽以山为宫.门前小艇疾飞鸿,挽我同趋急流中.人生如梦贵适意,乘此可食千头龙.醉中举杯谢舟子,口腹自营吁可鄙.不闻大禹不过门,血指为疏九年水.何如乘风拜张坚,唤取女娲来补天.坐令赤子脱鱼腹,六合内外还桑田.柳枝却下蛟龙约,谈笑支奇付铁索.异时天上敢惊呼,斥作人间铛折脚."
"煤炱飞上天,沉沉三日雾.银河一压摧,狂雨恣横骛.我恐铁骑来,疾驰不纳屦.气豪如项羽,势猛似黥布.弥漫江海接高穹,石牛未洗血泥红.天吴八首真奇怪,咄嗟平地作银宫.我贫家火不星灶,赤脚灭没泥涂中.目断晓风生少女,又复茅檐飞白龙.惭愧北来王夫子,籍籍声名满都鄙.朝吟千赋暮千诗,松腴亦须枯海水.莫倚文章似孟坚,未用风流追乐天.且以光芒破阴晦,挽回日色到桑田.乐岁天公有严约,斥落旄头沉贯索.从公日醉三百杯,不怕西风动旗脚."
"我闻张微子,仰天能服雾.又闻填海神,挥鞭石欲骛.二子呼不来,登山自纠屦.雷鼓速云阵,忽忽千岩布.谁云九万隔高穹,玉女笑眼逼人红.银浦遂倾瓜蔓水,雪浪欲浮天梁宫.孤孙得糟时哺翁,泛泛浮家烟浪中.竞呼力士来西域,临江吹缩十丈龙.那知夏雨逢甲子,身如猪鸭不须鄙.赤松作此岂无谋,门生主兵渠主水.长江正欲截苻坚,夜亡智伯水如天.此功朝成暮可霁,便当对月饮青田.一雨从今十日约,要赓丰年入弦索.凭君唤取阿戎俱,笑上天门同软脚."
"当时大镬四十石,馅粗如柱饼八尺.饱食起来舞金刚,挥戈天上驻斜日.底事年来到骨穷,炙蒲脯苔诳腹空.鬬牛一饭期五日,一半又听阇黎钟.啄腐吞腥将日削,天公作意殊不恶.十围渐化杨柳轻,因驭冷风上寥廓."
"我心不转本非石,世路爬沙任退尺.杯酒高怀独未忘,只有三万六千日.原宪虽贫亦非穷,石发溪毛放筯空.已遣寸毫饱风月,安得高堂列鼎钟.明朝莫怕山如削,夹路花香破酒恶.世间得失竞鸡虫,一笑危岑天地廓."
"豪华相陵豆粥石,坐上珊瑚碎三尺.那知萧条洙泗间,灶火不星连七日.我生不复饯文穷,醉眼从来四海空.一饱便令百忧失,三合红陈等万锺.君家况有柳枝弱,客恶不容主人恶.造门果腹姑置之,杜陵寒眼凭君廓."
"东坡不恋二千石,却羡黄州芋径尺.一饱何妨作许难,千古光芒贯白日.我生不暇哭途穷,入户青钱转手空.肉食不容久青琐,齿牢但可叩天钟.许侯诗成谢斲削,飞流来洗徐凝恶.开缄百里已生春,九州更赖此心廓."
"前日雨声如陨石,昨日风狂退六鹢.荔子吐华漫如云,结实定知无十一.南来无以慰愁煎,端期一饱果中仙.山头看花日千转,默想香味空流涎.事类翻羹慎勿恤,风雨在天非人力.要及丰年天下同,那为海邦私一物."
"马上衣衫涴尘土,敛板权门腰伛偻.冷风天上呼不来,厚颜如甲汗如雨.星郎高韵凌云烟,天籁唤归酌流泉.人间热恼醺不到,亭上鹤衣飘欲仙.君方醉乐人愁绝,何如御此登天阙.叩天借取衣上风,吹下九州作春色."
"兰桡𫇢岸雷霆骇,疾雨狂风欲翻海.吾人作意水石间,素志岂因风雨改.悟适当如未悟人,衡山不知为开云.鲁阳莫试挥戈手,郭泰何妨垫角巾.山僧导我飞芒屦,要看渠师得道处.雪喷鼎烹一斥回,千古涧流不东注.我笑老师太豪雄,故令鬼物窥吾踪.安得廓然无圣解,苍崖依旧飞白龙."
"我顷诗成准敕恶,寒江夜度秋萧索.曳杖从师得摩尼,洗空愁肠天地廓.年来狂妄婴逆鳞,去国三秋又出奔.隔墙后得绨袍旧,一笑唤回逆旅春.我心不转嗟匪石,方壮两遭天上斥.处处逢君道价高,万指方袍趋法席.白云天下妙林泉,看君又作新法缘.傥能容此无归客,便当结社追白莲."
"狄犬夜吠夷门月,乾坤易位人泣血.那知千官舞蹈回,马上洋洋面不热.许侯逆风敢孤骞,黄金围腰挽不前.大明升天狐兔遯,再拜丹墀吾节全.我时上天恣狂直,权臣舌端飞霹雳.当时陷穽皆交游,侯独临存真铁石.此来邂逅一笑间,夜倾闽酒赤如丹.胸中磊块浇未下,征旆匆匆又吴山.山前鲛鳄翻平陆,杀人如麻未充腹.凭君仗剑追祖风,坐令四海桑田复."
"挥鞭冲晓露,归鞍载夕阳.一日复一日,不见御袍黄.左衽须文绣,毡车奉珪璋.作意礼乐盛,而乃访毛嫱.上皇袭太平,珍怪乘四方.奇器惊鬼划,舞要欲云翔.端为大盗积,万里来贪狼.文移急星火,搜抉到毫芒.伐柯则不远,吾道其复昌.君看天宇间,紫微已辉光.躣马今朝去,定拜御炉香.恶衣供禹御,茅茨覆尧堂.为邦消底物,人心归则王."
"点额万里归,兀坐冷如水.惭愧北阮贤,为余欣设醴.既邀折槛朱,仍约骑鲸李.人乳已方丈,清歌迟皓齿.那知事大谬,反误占食指.得鹿傥是梦,翻羹得无鬼.我生饮红裙,万事空一洗.所失如猬毛,岂惟一饭耳.端恐荀陈会,自此参辰矣.凭公反高阳,勿专兰亭美.主人或素餐,苏晋端可拟.何妨具大烹,肉食从客鄙."
"我涉江东路,平地雪盈尺.明日登芙蓉,晴天开晓日.朅自婺源来,阴雨连朝夕.瘦马逼云际,又断檐间滴.顾我亦何人,市朝欲扫迹.平生诗酒交,落井仍下石.那知涉畏途,乃烦造化力.要知万里行,人谪非天谪.衡云霁韩愈,海市呈苏轼.君知此理不,鬼物护狂直."
"妾身如暮云,阴霾愁渐浓.郎来如晓色,日高云自空.晓色未应夜,愁云不可重.会持一杯酒,举室生春风."
"妾心如寒梅,随郎遍江东.妾身如飞雪,知落何亭中.雪花故清绝,何人能击节.梅花岁岁春,千秋香不灭."
"妾如傍篱菊,不肯嫁春风.郎如出谷莺,飞鸣醉乱红.乱红有何好,风雨一夕空.菊英虽枯淡,不愁霜露浓."
"陶朱防狡兔,渭滨兆非熊.先生但钓月,君王友不从.我昔访其迹,溪光磨青铜.呼公公不应,天籁自号空.何人知此景,携归梵王宫.乃知夜半力,端在寸毫中."
"青青门外竹,练练涧中流.水竹自相激,天壤无炎洲.我友有高韵,来为扶策游.氛埃飞不到,轩窗寸寸秋.高文穿天心,细字编蝇头.气豪欲骑月,志锐定焚舟.我来初过雨,衣衫空翠浮.平生百斛尘,一洗空不留.归来短檠下,清风入梦幽.不知白莲社,肯容灵运不."
"沙溪清可啜,远山翠欲流.翩然航一苇,浩歌入芦洲.高堂上木杪,幽人事胜游.但足箪瓢乐,不知天地秋.我笔嗟无口,冥搜空掉头.何如三才杰,等是济川舟.开卷腾光怪,天上卿云浮.阿云又嗣音,吾砚不欲留.平生浪诗声,寒虫号清幽.已对狂道士,从此敢吟不."
"维舟古木阴,故人能倒屣.相携步高阁,千尺夸雄伟.雨余天气清,宇宙空如洗.对面碧玉峰,去天不盈咫.凭栏一超然,欲抟九万里.下视嚣尘间,蠢蠢鱼虫耳.平生浪自苦,马上肉消髀.匆匆欲何之,烧香更隐几.入夜寂无人,波声栏下起.坐觉非尘寰,雷霆生脚底."
"草木得新露,袭人吹冷香.泉水夜相激,衾枕自清凉.我携谪仙人,眉目秀而长.高怀洗尘累,抵掌论老庄.若人不世有,此景那可忘.终当跨皓鹤,同作云间翔."
"苍苍九万里,拍塞雨天葩.云际在天上,我去更携家.不知山高低,晶荧浩无涯.回头见侍香,蒙蒙隔琼花."
"丹霞修何行,天花雨红英.草莽化金碧,宴坐十年成.落笔多奇语,酬唱皆名卿.微言寄祸福,无心天籁鸣.顷年来七峰,见我眼增明.西来的的意,一语贯三乘.坐令尘土人,弹指悟无生.别来今许久,夜梦飞爽灵.新诗忽入手,春风死草萌.公以慧生定,我自明而诚.相望虽千里,秋风共一清.去去勿作念,明鉴无将迎."
"前年十月间,胡兵满大梁.小臣阻天对,血涕夜霑裳.去年十月间,左省谪征商.扁舟归无处,江浙俱豺狼.今年十月间,叛卒起南方.官兵且二万,一旦忽已亡.一身幸无责,奉亲走穷荒.天宇如许大,八口无处藏.空山四十日,画饼诳饥肠.朅来古招提,和气霭修廊.迎门有禅伯,梵行照穹苍.却念客无归,烧猪饭苏郎.方袍二百指,祖灯其复光.中有护法人,义气干天枪.倒床得甘寝,不知冬夜长.明朝曹夫子,破浪飞危樯.入门郁春色,满船载琼浆.高谈惊霹雳,佳句刻琳琅.那知奔窜中,一乐得未尝.何当扫阴雪,四海共春阳.便携我辈人,浩歌归醉乡.世事如奕棋,臧否均亡羊.蓑衣可钓月,底处是金章."
"道山文章伯,杖履作幽栖.笔砚为戏事,业落翻墨螭.平生百万言,定相初不离.更怜世间士,尘网深相闱.笑踵双林辙,誓破万夫疑.八面列神王,剑戟森携持.怒目干龙宫,机缄绝谋惟.佛语浩无际,天地如可弥.笑谈一转毕,璿玑时未移.见者皆了了,钝根化神机.不然分三藏,谁能俱不遗.白头钻故纸,底是出头时.此恩今欲报,四顾将谁依.在佛本无说,于公亦何为.珍重谪仙人,登山力未疲.天涯渺万里,著处即为归.随缘作赞叹,妙语何奇奇.置之天壤间,千古无敢非.我生多肉障,烦公示宝篦.请作一言蔽,牟尼即仲尼."
"晴云耸奇峰,烈日破昏雾.谪仙有行色,朋僚伤远送.嗟哉君子人,簿书久倥偬.文星应长庚,劲气模䗖蝀.幡然玉京去,伫听朝阳凤.岩野岂能留,端肖高宗梦."
"俯仰天地间,纷纷尘垢耳.市井与山林,累人均一体.有真故有妄,无彼那取此.谓是为尘外,政应在尘里.凭师一埽空,六尘不用洗.渊默即雷声,万川同一水."
"寸草春未报,秋风树不停.三年真忽尔,过隙白驹奔.庐坟吾岂敢,北堂有老人.作庵居释子,佛事勤朝昏.太史怜此意,高额揭显亲.梁间垂玉筯,壁上霭飞云.顾我何为者,传家空一经.栖迟已三十,寒灯尚短檠.北辕将适楚,捩手或翻羹.那能为亲显,只可充添丁.但念我先人,白首困飘零.射策不逢赏,青衫脱王庭.今焉逢太史,发挥身后名.坐令九泉下,冷骨复生春.显扬政在此,松楸万世荣.作诗敢论报,欲为肌上铭."
"凉天夜无云,寒江秋更碧.冷照月华中,水天同一色.画船渺中流,三更群动寂.清风远相随,芦花秋瑟瑟.近山得桂香,隔烟起渔笛.楼台半有无,疑是化人国.我生本无事,钓竿勤水石.今宵更可人,仍侍君子侧.浪登元礼舟,本非谪仙敌.敛手看挥毫,光芒腾万尺."
"乞食自王城,骏笔挥万纸.开缄动心目,忽忽龙蛇起.便可老烟霞,声价日千里.那知未满意,更访栟榈子.栟榈亦何人,是心如灰死.恶语满人间,春风自桃李.凭君一笑挥,万事空一洗.但了风动幡,在处针投水.愿将广长舌,语出亦糠粃.回到我辈人,政堪覆酱耳."
"我瓠非五石,安能枵不用.但恃少年气,未肯就羁鞚.越人已断发,章甫浪出宋.何如子建文,脱口人争讽.笑示善者机,绮语时一弄.妙竟秘不传,尺管阁云梦.固应羞芹藻,清明奴隶共.明年鬰梧桐,定作喈喈凤.归来访原宪,慎毋学子贡.故人犹未病,反己能求中."
"客食突不黔,马上肉消髀.所得知几何,此生亦茅靡.何如丰岩公,一室万缘止.竹林能清幽,岩窦富奇伟.关门寂无人,烧香坐隐几.今年忽猿惊,杖屦数百里.持此凝宴坐,老师一启齿.我岂死灰如,春风吹不起.请君看九渊,止水即一洗."
"寓形天宇间,一枝慎所处.到眼无溪山,堆胸自尘土.陈子作舫斋,端能世外趣.笑傲风波境,恬无风波虑.循本鱼可观,灰心鸥自舞.风景虽可人,公乎聊四顾.纷纷逐末流,谁援沉迷苦.吾事在济川,慎勿五湖去."
"秋江十日雨,破浪飞危樯.恍如在天上,万顷烟茫茫.狂风自南来,桂华雨新黄.停杯不须饮,且饮空中香.平生四海心,老大愧周郎.聊复随孺子,解缨濯沧浪.北斗挹酒浆,天孙织衣裳.乘兴拏舟去,一笑上银潢."
"世人无远韵,挟策干浮云.识字仅有数,得志无短檠.太丘妙家法,不肯卤耕耘.藏书浩无际,兀坐观沧溟.寒陋鄙李邕,假书勤朝昏.过眼如杜甫,散为笔下神.一家今四杰,射策到王庭.自视犹细事,家塾方讨论.嗟我未闻道,政作钻纸蝇.会同阿戎去,从公问斲轮."
"朔风夜号空,于喁几枝木.深山自春色,芳草不凋绿.朋来得佳游,招提藏翠麓.新酒赤如丹,竹萌肥胜肉.一醉出门去,缺月挂修竹.归路沙溪浅,危桥践寒玉.夜过渭滨居,门庭故不俗.对坐寂无语,泉声如击筑.宗盟更可人,相邀勤秉烛.开缄得捷音,豺狼俱面北.回棹今可矣,赏心嗟未足.西去有奇岩,佳名配王屋.箕踞列十人,未充空洞腹.更约林宗俱,来伴白云宿."
"谷雨已十日,不散阴云顽.夜风翼腐草,借光蒲苇间.往来自相照,似欣天地宽.何时东方白,红日开云端."
"我昔少年日,气与风雷壮.一言既不合,掉头归望望.誓将老烟霞,叩角耕闲旷.一日烦干旌,叩天舒孟浪.自譬舟一叶,沙溪春荡漾.百川傥已东,吾力那能障.尚赖天地宽,未即崇山放.栟榈付冷居,乃为世所长.老妻画纸棋,赤脚沽村酿.醉起舞彩衣,吾道颇休畅.人杰又鼎来,不怕供诗帐.酬唱激清风,洗空烟雨瘴.故人化鹤仙,穹庐共凄怆.生还义更高,裹饭远相饷.演山见长庚,醉眼不敢仰.便结骑鲸游,不知飞燕谤.兰亭最后来,德齿均所尚.伤时虽慷慨,论事尤倜傥.杯酒七峰下,逸思九天上.万事俱可人,祇欠蛾眉唱."
"四海王信州,志气老益壮.家学九夷闻,人物万夫望.若使在庙堂,天下无怨旷.胡为一叶舟,也泛闽溪浪.顾余真断梗,江淮付摇漾.逢人辄倾倒,涉世无隄障.既念越人瘠,仍欲郑声放.斥下九天来,宜似幽怪长.邂逅忽相逢,琥珀倾新酿.大急赓歌诗,胸臆赖舒畅.我语无余韵,日书甲乙帐.得君驱鳄手,不忧潮阳瘴.三年去国心,海隅日凄怆.东家久不燔,稚子将无饷.诗成皆置之,万事吾不仰.那复思重裘,区区欲止谤.明朝更可人,芒鞋穷好尚.遥知翠微中,高谈得纵傥.至乐曲糵间,虚名钟鼎上.轻重不须论,杯行且酬唱."
"昌黎论佛骨,南行气亦壮.献书请镂玉,却起北归望.香山最风流,诗酒事夷旷.那知闻琵琶,泪溅九江浪.此身苦海中,风波随荡漾.妄见分南北,无乃眼中障.嗟我果何人,楚狂本天放.外物不须论,有身今已长.斥归水云乡,日醉莲花酿.茗饮过陆羽,禅悦得文畅.安此更何求,万里脱毡帐.死生则置之,北邙岂俱瘴.使君怜我愚,了无逐客怆.谓我耕白云,不独齐眉饷.诗来觅欢处,光芒不可仰.欲醉桃李春,那忧贝锦谤.赤脚敢云无,社舞非时尚.侯门列蛾眉,一见吾其傥.抛砖此当先,积薪君在上.更为李与苏,两家按新唱."
"虱卜虽萧条,虎筮固豪壮.要皆有得失,未息胸中望.那知方寸地,太空等虚旷.川逝水不流,石高风自浪.郑五相府荣,谢三渔舟漾.穷达安在哉,但瞒肉眼障.鼓瑟铿尔舍,扶杖曝然放.在我本不亏,底处更求长.独挂百钱游,无人捉私酿.醉归一腹春,满纸挥琴畅.珍重江左王,德卲宜绛帐.天遣千里来,不顾闽山瘴.人言臭味同,政可慰凄怆.谁知金玉予,诗成即相饷.笔力到天心,开卷人争仰.但勿赋兔葵,小儿易生谤.献之诗更奇,句法晋宋尚.从渠得精深,嗟余真恍傥.何当日相从,烦君更语上.径追太古风,三叹聊十唱."
"荔子有佳品,乃在府城东.我来方秀发,黄云几万重.遥知香味色,已具碎花中.凭栏一念足,不食意自充.人世如梦耳,当体色即空.谓是为真实,便可侑千钟.谓是为非实,真饱亦何从.虚实两无有,楼高雨蒙蒙."
"大禹不到处,石壁谁凿开.云端欲相搏,飞出白云来.余沫乱飞雪,雄声敌春雷.溯流涌百尺,银山陟崔嵬.顾我虽逐客,解雨已春回.嗟此天尽处,胡为乎来哉.萱堂有垂白,蓬室纷提孩.内外三百指,奔窜若为怀.我疑云水间,亦有天下才.何时日三锡,一振纪律颓.羲和傥中天,六合无氛埃.鼠壤与蚁穴,不风当自摧.坐令陋巷中,依旧乐颜回.亦能书夷狄,朝会叩天阶."
"胜游出林杪,参天仅一分.从君如附骥,顾我愿为云.野色连空碧,幽香袭露薰.耦耕当卜此,横笛夜相闻."
"易外家风未兆时,三更黑马上乌鸡.而今拨转机轮也,刹刹尘尘更是谁."
"同声相应,同气相求.同风千里,不隔丝头.脱尽情尘消息在,芦花江上月明秋."
"山云冉冉,江水茫茫.正不居位,偏不涉傍.显而不露,隐而弥彰.猿啼古木音声急,鹤宿枯松梦寐长."
"朔风作寒色,爱日流恩光.处处相逢遇,明明不覆藏.山河无隔越,草木尽敷扬.刹说众生说,毗卢舌广长."
"十五日已前,有口说不得.十五日已后,无心却自然.正当十五日,云笼无缝袄,花笑不萌枝."
"一亘清虚夜正央,桂宫老兔冷喷霜.混融明暗无分处,谁辨个中偏正方."
"明明百草头,明明祖师意.于佗未尝一,于我未尝异."
"丙丁童子来求火,南海波斯鼻孔大.狤獠舌头会者难,直下而今照得破.照得破,没功过.知你被底穿,曾与同床卧.廉纤脱尽旧时疑,杯影蛇弦留再坐."
"心不自心始是心,眼不见眼始是眼.堂堂无影迹,历历绝思惟.明满环中,兔怀夜月.翠横海上,犀晕秋山.直须及尽玄微,始解承当底事."
"一不是,二不成.介然独立,法尔双行.柳线渐摇风力嫩,草针齐上烧痕青.一点灵光普天地,更嫌何处不分明.闲里摸著鼻孔,忙时换却眼睛."
"半夜谁传无尽灯,黄梅席上许卢能.虚明自照非心力,分付丛林了事僧."
"习习春风,丝丝春雨.一等沾濡,十方周普.甘草得之甜,黄连得之苦.天意发丛林,檐声闹窗户.古德尝云己不迷,等闲教坏人男女."
"法界无尘心月圆,本光还照未萌前.而今直下分明去,犹较南泉二十年."
"心不能缘,口不能议.直须退步荷担,切忌当头触讳.风月寒清古渡头,夜船拨转琉璃地."
"青山白云父,白云青山儿.白云终日倚,青山总不知."
"当生不生,借光现三十六应.当灭不灭,忘照摄千百亿身.祇如绝去,来无动静."
"云敛长空风日和,太平樵牧共高歌.衲僧饭饱无佗事,密密机前弄玉梭."
"谁将活眼窥空劫,我道宗枝染浩春.头角峥嵘藏不得,青原门下有祥麟."
"寥寥无异辙,密密去玄功.月转芦花岸,水秋吞太空.欲识诞生王子父,鹤腾霄汉出银笼."
"百骸俱溃散,一物镇长灵.白云功尽青山秀,青山路转白云迎.不曾死,不曾生.金绳拽转泥牛鼻,半夜驱来海上耕."
"一言尽十方,万卷该不得.一步周八弦,驷马追不及."
"性觉妙明,本觉明妙.与太虚等量,与物情同道.应色应声,随听随眺.入三世而非去来,混万缘而无正倒.云日低时字雁横,夜蟾落处孤猿叫."
"云在青天水在瓶,几人错认定盘星.药山八字轰开也,恰到而今话大行."
"寒灰发焰旧家风,恰恰当人受用中.片雪飞来炉上尽,通身无像不同功."
"佛病法病,佛药法药.本色衲僧,俱不染著.遇饭开口,要行移脚.自是现成,谁能造作.言满天下无口过,行满天下无怨恶."
"衲僧祇么是家风,隐显磨砻入混融.归子返掷全归火,羚羊挂角不同功."
"藏身须要无踪迹,碧眼胡僧难辨白.没踪迹处莫藏身,门门廓达了诸尘.独来将谓无俦侣,闹里忽然逢故人.柳线含金犹畏冷,梅花破雪已成春.阿侬千眼通身是,善应无方处处真."
"一点环中照极微,智无功处却存知.缘思浄尽无余事,半夜星河斗柄垂."
"脱去还如鸟出笼,水云将与旧来同.依俙似曲才堪听,又被风吹别调中."
"不可以色见,不可以声求.风定花犹落,鸟啼山更幽.四衢明自晓,六户冷如秋.再坐不疑处,杯中弓影浮."
"一雨一晴,底事分明.六尘昏扰,世界峥嵘.一心虚泊,万法齐平.出得气是你鼻孔,觑得破是你眼睛.有缘不是余朋友,无用双眉却弟兄."
"即日贵人,旧家富汉.兄弟相成,尊宾互换.突晓途中眼不开,夜明帘外机旋转.骑牛戴帽异中来,百炼真金色不变."
"心月孤圆,义天洞晓.照中之虚,虚中之照.不萌枝上鸟初惺,无影树头春不老.垢衣权挂类中来,出门信手拈来草."
"掣鼓夺旗,往往光影里走作.停机息杼,往往死水里浸却.衲僧家,稳下脚.没窠臼,莫栖泊.月树不啼猿,云巢无宿鹤.玄微及尽类难齐,千手大悲难摸索."
"大雄父子许雍容,消息传通到劫空.寒卧老蟾呼不觉,扶疏丹桂月朦胧."
"云从龙,风从虎.雪峰辊毬,禾山打鼓.意不立玄,机不停午.恰恰相当用不穷,道吾觑破乐神舞."
"去时踏雪似来时,来去途中一色迷.妙得转身宾是主,宗家正令付全提."
"去时不出户,来时不入门.清癯山有骨,闲澹云无根.归家奉祖祢,了事还儿孙.云水通方士,相期报佛恩."
"内若不动,外必不乱,个是丛林知有汉.而今识得不为冤,自家兵马何须战.心因不生境缘断,体若虚空勿崖岸.霜天皎月上中峰,一段光明洗痴暗."
"衲僧须沥髑髅干,透出威音世外看.岁月不能迁变处,个人肯共你同盘."
"五九四十五,春风吹断前山雨.行云归去复何心,转背飘然无觅处.无觅处,知不知,坐断十方还是谁.东弗于代鬰单越,西瞿耶尼阎浮提."
"声色见闻闹浩浩,怡似儿时鬬百草.两家拈出一般般,相对无言点头笑."
"碧琉璃色水澄清,紫磨金光身莹明.洗浄方知不受垢,释迦老子此时生."
"尊贵位中尊贵身,绵绵不断转金轮.刹尘寿量无穷已,个是乾坤旧主人."
"五月半,农忙乱,插田心是秋成饭.却道禾熟不临场,祇么任从风雨烂.禅和子,一身了.一身两眼对两眼,个中丝发初无间.老狐涎尽复何疑,再坐盘中弓落盏."
"衲僧去就水云姿,偶堕夤缘出应时.今日又归林壑去,得便宜了得便宜."
"祇解恁么去,沙禽夜宿沧洲树.不解恁么来,石笋穿开古路苔.莫道鲲鲸无羽翼,今日亲从鸟道回."
"淅淅西风敛气浮,远天野水一般秋.衲僧歇到兹时节,坐照寒光湛不流."
"日照昼,月照夜.天清而高,地厚而下.不我处者大功,不可逃者至化.举起镇州罗卜,酬却庐陵米价.阿噜勒继萨婆诃,佳作人可知礼也."
"祇个是家风,明明入混融.江光芦映月,夜色水吞空.攃手悬崖下,分身万像中.回涂登鸟道,恰恰是神通."
"南亩黄云禾弄穟,中洲白雪苇成花.归舟恰向其闲过,一棹清风夜到家."
"空劫有真宗,声前问己躬.赤穷新活计,清白旧家风.的的三乘外,寥寥一印中.却来行异类,万派自朝东."
"道绵绵兮用也不勤,道绵绵兮寂也不灭.二乘困堕于空无,众生执迷于分别.菩萨区区于进修,诸佛唠唠于演说.一句子妙出三乘,一念闲功超万劫.水月茫茫兮舟棹闲,雪云冉冉兮路岐绝.明明灵灵兮唯己自知,大辩若讷兮大巧若拙."
"恰恰无绫缝,明明不覆藏.鹫岭岂传迦叶,少林那付神光.现成处处合头句,具足人人知见香.虚空说法森罗听,不挂唇皮解举扬."
"玉线金针相续难,劫壶空处妙投关.香林烟暖风排雪,月窟冰寒影转山.里许借功方得活,那时退位不知闲.宗家密密绵绵事,布施多人莫要悭."
"直下无窠窟,不用求奇特.皓玉本无瑕,雕文丧君德."
"本来田地无涯岸,极目寒光成一片.消息平沈佛也迷,机轮转侧谁能辨.雪山山下拥蓑人,白牛一掣芒绳断."
"灵苗发种,觉树敷春.冷湫湫处却要温和,干爆爆时还须津润."
"借婆裙子拜婆年,买尽风光不著钱.劈面来时莫回避,个人里许有生缘."
"同中有异,功亡就位.异中有同,在位借功.一步密移玄路转,全身放下劫壶空.隐隐密密,玲玲珑珑.记取深云须变豹,自然死水不藏龙."
"麟龙不为瑞,珠璧不为贵.衲僧眼豁开,彻见生死蔕.生死蔕,第一义.诸佛心,祖师鼻.少林传灯,灵山授记.随高随下,何此何彼.假诸因缘,神通游戏.有时五教三乘,有时三德六味.有时屋里主财,有时门头了事.处处清白家风,人人见成活计."
"一二三四五,禾山打鼓金牛舞.劈面来时著眼看,全身放下休回互."
"活计如今付旧人,版头疏久又还亲.星河月与长江混,渺渺清光一色匀.底时节,落功勋.卧稳须知却转身,转得了来相识么,寒穷面觜黑皴皴."
"万物自有功,当言用极处.事存函盖合,理应箭锋柱."
"何须更举扬,全体露堂堂.湿暑时时雨,薰风阵阵香.秧针初透水痕浅,蒲刀欲剪柳丝长.双六盘中休喝彩,分明触事恰相当."
"一尘具无量刹土,一念超无量劫数.一身现无量众生,一体合无量诸佛."
"吾家种草古今难,针鼻才分度线端.混处相期君把手,到时不与汝同盘.却来大用纵横是,向去全功转侧看.底事要凭师印可,轮回生死不相干."
"寒岩异草,坐著成功.明月白云,步时分影.幽洞不拘关锁意,纵横那涉两头人."
"云无心而自闲,天无际而能宽.道无像而普应,神无虑而常安.随之也不见去吊,迎之也不见来端.一藏教祇成赞叹,三世佛止可傍观.烛晓堂虚,织妇转机梭路细.水明夜静,渔老拥蓑船月寒."
"芝麻压得油,秔米炊得饭,还我丛林饱参汉.衲僧履道贵平怀,何必临机争转换.活计自然,家风成现.顺水便风,归舟到岸.寒山拾得笑呵呵,此心分付知音辨."
"浪爪拏舟雪溅空,十年胸际著慈风.如今堂上时相见,分付饮茶谈笑中."
"髑髅前有本来灵,照彻毗卢顶𩕳平.玉马过关方半夜,木鸡唤月恰三更.寥寥迹绝全功转,历历光生借位明.却著弊衣垂化手,合同船子顺流行."
"一盘黑白互交罗,生杀其中细琢磨.樵人疑著当头著,不觉腰闲烂斧柯."
"生灭心尽是寂灭,露柱怀胎底时节.寂灭心起是生灭,石女生儿解言说.用时万象不盈余,休处一真无空缺.藤枯树倒笑呵呵,依旧清风与明月."
"不是男,不是女.不是神,不是鬼.不是佛,不是物.祇知白云无心,谁辨青山在目.夜明识取断蛇珠,潭寒退下苍龙骨.等闲掣断紫丝绦,天上人间收不得.收不得,底事从来没窠窟."
"赵州四门长开,不碍诸方往来.十字街头人大叫,平铺买卖没相猜."
"本源无风波,真界绝涯畛.木人步月归,转侧功勋尽."
"地水火风休假藉,一切不留还脱洒.家风廓落等虚空,田地虚明非昼夜.鸟道须知举足难,玄机不许丝头挂.同中有异异中同,彻底浑沦无缝罅."
"赵州道有,赵州道无.狗子佛性,天下分疏.面赤不如语直,心真莫怪言粗.七百甲子老禅伯,驴粪逢人换眼珠."
"一亘清虚衲子家,十方三世个生涯.光明照夜触髅眼,消息含春枯木花.晓色依依云冉冉,天容淡淡月斜斜.母陀罗臂通身是,今日逢场便攃沙."
"一段真风见也么,绵绵化母理机梭.织成古锦含春像,无奈东君漏泄何."
"廓然无圣,来机径挺.得非犯鼻而挥斤,失不回头而堕甑.寥寥冷坐少林,默默全提正令.秋清月转霜轮,河淡斗垂夜柄.绳绳衣钵付儿孙,从此人天成药病."
"云犀玩月璨含辉,木马游春骏不羁.眉底一双寒碧眼,看经那到透牛皮.明白心超旷劫,英雄力破重围.妙圆枢口转灵机,寒山忘却来时路,拾得相将携手归."
"百草头上无边春,信手拈来用得亲.丈六金身功德聚,等闲携手入红尘.尘中能作主,化外自来宾.触处生涯随分足,未嫌伎俩不如人."
"太平治业无像,野老家风至淳.只管村歌社饮,那知舜德尧仁."
"药之作病,鉴乎前圣.病之作医,必也其谁.白头黑头兮克家之子,有句无句兮截流之机.堂堂坐断舌头路,应笑毗耶老古锥."
"痴儿刻意止啼钱,良驷追风顾影鞭.云扫长空巢月鹤,寒清入骨不成眠."
"一尺水,一丈波,五百生前不奈何.不落不昧商量也,依前撞入葛藤窠.阿呵呵,会也么.若是你洒洒落落,不妨我哆哆和和.神歌社舞自成曲,拍手其间唱哩啰."
"两堂云水尽分拏,王老师能验正邪.利刀斩断具亡像,千古令人爱作家.此道未丧,知音可嘉.凿山透海兮唯尊大禹,炼石补天兮独贤女娲.赵州老,有生涯,草鞋头戴较些些.异中来也还明鉴,只个真金不混沙."
"年老成精不谬传,赵州古佛嗣南泉.枯龟丧命因图象,良马追风累缠牵.勘破了老婆禅,说向人前不直钱."
"森罗万象许峥嵘,透脱无方碍眼睛.扫彼门庭谁有力,隐人胸次自成情.船横野渡涵秋碧,棹入芦花照雪明.串锦老渔怀就市,飘飘一叶浪头行."
"宗说般般尽强为,流传耳口便支离.种田博饭家常事,不是饱参人不知.参饱明知无所求,子房终不贵封侯.忘机归去同鱼鸟,濯足沧浪烟水秋."
"言衣半夜付卢能,搅搅黄梅七百僧.临际一枝正法眼,瞎驴灭却得人憎.心心相印,祖祖传灯.夷平海岳,变化鲲鹏.只个名言难比拟,大都手段解翻腾."
"觌面来时作者知,可中石火电光迟.输机谋主有深意,欺敌兵家无远思.发必中,更谩谁.脑后见腮兮人难触犯,眉底著眼兮渠得便宜."
"老觉情多念子孙,而今惭愧起家门.是须记取南山语,镂骨铭肌共报恩."
"是与不是,好看棬.似抑似扬,难兄难弟.纵也彼既临时,夺也我何特地.金锡一振太孤标,绳床三绕闲游戏.丛林扰扰是非生,想像触髅前见鬼."
"秤头蝇坐便欹倾,万世权衡照不平.斤两锱铢见端的,终归输我定盘星."
"狗子佛性有,狗子佛性无,直钩元求负命鱼.逐气寻香云水客,嘈嘈杂杂作分疏.平展演,大铺舒,莫怪侬家不慎初.指点瑕疵还夺璧,秦王不识蔺相如."
"不起一念须弥山,韶阳法施意非悭.肯来两手相分付,拟去千寻不可攀.沧海阔,白云闲,莫将毫发著其间.假鸡声韵难谩我,未肯模胡放过关."
"而今参饱似当时,脱尽廉纤到不知.任短任长休剪缀,随高随下自平持.家门丰俭临时用,田地优游信步移.三十年前行脚事,分明辜负一双眉."
"借来聊尔了门头,得用随宜即便休.象骨岩前弄蛇手,儿时做处老知羞."
"挫来机,总权柄.事有必行之威,国有不犯之令.宾尚奉而主骄,君忌谏而臣佞.底意岩头问德山,一抬一搦看心行."
"淡中有味,妙超情谓.绵绵若存兮象先,兀兀如愚兮道贵.玉雕文以丧淳,珠在渊而自媚.十分爽气兮清磨暑秋,一片闲云兮远分天水."
"玄沙太刚,长庆少勇,南山鳖鼻死无用.风云际会头角生,果见韶阳下手弄.下手弄,激电光中看变动.在我也能遣能呼,于彼也有擒有纵.底事如今付阿谁,冷口伤人不知痛."
"扇子破,索犀牛,棬挛中字有来由.谁知桂毂千年魄,妙作通明一点秋."
"一倒一起,雪庭师子.慎于犯而怀仁,勇于为而见义.清光照眼似迷家,明白转身还堕位.衲僧家,了无寄,同死同生,何此何彼.暖信破梅兮春到寒枝,凉飚脱叶兮秋澄潦水."
"松直棘曲,鹤长凫短.羲皇世人,俱忘治乱.其安也潜鳞在渊,其逸也翔鸟脱绊.无何祖祢西来,里许得失相半.蓬随风而转空,船截流而到岸.个中灵利衲僧,看取清凉手段."
"壮志棱棱鬓未秋,男儿不愤不封侯.翻思清白传家客,洗耳溪头不饮牛."
"铁牛之机,印住印破.透出毗卢顶𩕳行,却来化佛舌头坐.风穴当衡,卢陂负堕.棒头喝下,电光石火.历历分明珠在盘,眨起眉毛还蹉过."
"坏不坏,随他去也.大千界句里了无钩锁机,脚头多被葛藤碍.会不会分明,底事丁宁杀.知心拈出勿商量,还我当行相买卖."
"一道神光,初不覆藏.超见缘也是而无是,出情量也当而无当.岩花之粉兮蜂房成蜜,野草之滋兮麝脐作香.随类三尺一丈六,明明触处露堂堂."
"无外而容,无碍而冲.门墙岸岸,关锁重重.酒常酣而卧客,饭虽饱而颓农.突出虚空兮凤抟妙翅,踏翻沧海兮雷送游龙."
"浪汲初升,云雷相送,腾跃棱棱看大用.烧尾分明度禹门,华鳞未肯淹虀瓮.老成人,不惊众,惯临大敌初无恐.泛泛端如五两轻,堆堆何翅千钧重.高名四海复谁同,介立八风吹不动."
"皤然渭水起垂纶,何似首阳清饿人.只在一尘分变态,高名勋业两难泯."
"摇头摆尾赤梢鳞,彻底无依解转身.截断舌头饶有术,拽回鼻孔妙通神.夜明帘外兮风月如昼,枯木岩前兮花卉长春.无舌人,无舌人,正令全提一句亲.独步环中明了了,任从天下乐欣欣."
"日面月面,星流电卷.镜对像而无私,珠在盘而自转.君不见钳锤前百炼之金,刀尺下一机之绢."
"一唤回头识我不,依俙萝月又成钩.千金之子才流落,漠漠涂穷有许愁."
"迷悟相返,妙传而简.春拆百花兮一吹,力回九牛兮一挽.无奈泥沙拨不开,分明塞断甘泉眼.忽然突出肆横流,险."
"粥罢令教洗钵盂,豁然心地自相符.而今参饱丛林客,且道其间有悟无."
"弦筈相衔,网珠相对.发百中而箭箭不虚,摄众景而光光无碍.得言句之总,持住游戏之三昧.妙其间也宛转偏圆,必如是也纵横自在."
"饵云钩月钓清津,年老心孤未得鳞.一曲离骚归去后,汨罗江上独醒人."
"鸟之行空,鱼之在水.江湖相忘,云天得志.拟心一丝,对面千里.知恩报恩,人间几几."
"斫断老葛藤,打破狐窠窟.豹披雾而变文,龙乘雷而换骨.咄,起灭纷纷是何物."
"丝纶降,号令分,寰中天子,塞外将军.不待雷惊出蛰,那知风遏行云.机底联绵兮,自有金针玉线.印前恢廓兮,元无鸟篆虫文."
"巍巍堂堂,磊磊落落.闹处刺头,稳处下脚.脚下线断我自由,鼻端泥尽君休斲.莫动著,千年故纸中合药."
"收把断襟喉,风磨云拭,水冷天秋.锦鳞莫谓无滋味,钓尽沧浪月一钩."
"岸眉横雪,河目含秋.海口鼓浪,航舌驾流.拨乱之手,太平之筹.老赵州,老赵州,搅搅丛林卒未休.徒费工夫也造车合辙,本无伎俩也塞壑填沟."
"曼殊问疾老毗耶,不二门开看作家.珉表粹中谁赏鉴,忘前失后莫咨嗟.区区抱璞兮楚庭膑士,璨璨报珠兮隋城断蛇.休点破,绝疵瑕,俗气浑无却较些."
"争解恁么道,五更鸡唱家林晓.争肯恁么道,千年鹤与云松老.宝鉴澄明验正偏,玉机转侧看兼到.门风大振兮规步绵绵,父子变通兮声光浩浩."
"切瑳琢磨,变态肴讹.葛陂化龙之杖,陶家居蛰之梭.同条生兮有数,同条死兮无多.末后句,只这是,风舟载月浮秋水."
"水不洗水,金不博金.昧毛色而得马,靡丝弦而乐琴.结绳画卦有许事,丧尽真淳盘古心."
"驴觑井,井觑驴.智容无外,浄涵有余.肘后谁分印,家中不蓄书.机丝不挂梭头事,文彩纵横意自殊."
"岐分丝染太唠唠,果缀花联败祖曹.妙握司南造化柄,水云器具在甄陶.屏割繁碎,剪除氄毛.星衡藻鉴,玉尺金刀.黄蘗老,察秋毫,坐断春风不放高."
"一窍虚通,八面玲珑.无象无私春入律,不留不碍月行空.清浄宝目功德臂,遍身何似通身是.现前手眼显全机,大用纵横何讳忌."
"末后句,会也无,德山父子太含胡.座中亦有江南客,莫向人前唱鹧鸪."
"抗力霜雪,平步云霄.下惠黜国,相如过桥.萧曹谋略能成汉,巢许身心欲避尧.宠辱若惊深自信,真情参迹混渔樵."
"不妨行细输先手,自觉心粗愧撞头.局破腰间斧柯烂,洗清凡骨共仙游."
"缀缀功过,胶胶因果.镜外狂奔演若多,杖头击著破灶堕.灶堕破,来相贺,却道从前辜负我."
"三老暗转舵,孤舟夜回头.芦花两岸雪,烟水一江秋.风力扶帆行不棹,笛声唤月下沧洲."
"百战成功老太平,优柔谁肯苦争衡.玉鞭金马闲终日,明月清风富一生."
"入手还将死马医,反魂香欲起君危.一朝拶出通身汗,方信侬家不惜眉."
"第二头分悟破迷,快须攃手舍筌蹄.功兮未尽成骈拇,智也难知觉噬脐.兔老冰盘秋露泣,乌寒玉树晓风凄.持来大仰辨真假,痕玷浑无贵白珪."
"芥城劫石妙穷初,活眼环中照廓虚.不许夜行投晓到,家音未肯付鸿鱼."
"离念见佛,破尘出经.现成家法,谁立门庭.月逐舟行江练浄,春随草上烧痕青.拨不拨,听丁宁,三径就荒归便得,旧时松菊尚芳馨."
"新妇骑驴阿家牵,体段风流得自然.堪笑效颦邻舍女,向人添丑不成妍."
"规圆矩方,用行舍藏.钝置栖芦之鸟,进退触藩之羊.吃人家饭,卧自家床.云腾致雨,露结为霜.玉线相投透针鼻,锦丝不断吐梭肠.石女机停兮夜色向午,木人路转兮月影移央."
"天盖地载,成团成块.周法界而无边,折邻虚而无内.及尽玄微,谁分向背.佛祖来偿口业债,问取南泉王老师,人人只吃一茎菜."
"拂牛剑气洗兵威,定乱归功更是谁.一旦氛埃清四海,垂衣皇化自无为."
"跛跛挈挈,㲯㲯毵毵.百不可取,一无所堪.默默自知田地稳,腾腾谁谓肚皮憨.普周法界浑成饭,鼻孔累垂信饱参."
"豁落亡依,高闲不羁,家邦平贴到人稀.些些力量分阶级,荡荡身心绝是非.是非绝,介立大方无轨辙."
"作贼心,过人胆,历历纵横对机感.保福云门也垂鼻欺唇,翠岩长庆也修眉映眼.杜禅和,有何限,刚道意句一齐刬.埋没自己也饮气吞声,带累先宗也面墙檐版."
"冻眠雪屋岁摧颓,窈窕萝门夜不开.寒槁园林看变态,春风吹起律筒灰."
"清白门庭四绝邻,长年关扫不容尘.光明转处倾残月,爻象分时却建寅.新满孝,便逢春,醉步狂歌任堕巾.散发夷犹谁管系,太平无事酒颠人."
"没踪迹,断消息.白云无根,清风何色.散干盖而非心,持坤舆而有力.洞千古之渊源,造万像之模则.刹尘道会也处处普贤,楼阁门开也头头弥勒."
"圆珠不穴,大璞不琢,道人所贵无棱角.拈却肯路根尘空,脱体无依活卓卓."
"佛祖髑髅穿一串,宫漏沈沈密传箭.人天机要发千钧,云阵𪸩𪸩急飞电.个中人,看转变,遇贱则贵贵则贱.得珠罔象兮至道绵绵,游刃亡牛兮赤心片片."
"道环之虚靡盈,空印之字未形.妙运天轮地轴,密罗武纬文经.放开捏聚,独立周行.机发玄枢兮青天激电,眼含紫光兮白日见星."
"胡饼云超佛祖谈,句中无味若为参.衲僧一日如知饱,方见云门面不惭."
"玉人梦破一声鸡,转盼生涯色色齐.有信风雷催出蛰,无言桃李自成蹊.及时节,力耕犁,谁怕春畴没胫泥."
"蒲团禅版对龙牙,何事当机不作家.未意成褫明目下,恐将流落在天涯.虚空那挂剑,星汉却浮槎.不萌草解藏香象,无底篮能著活蛇.今日江湖何障碍,通方津渡有船车."
"夜壑藏舟,澄源著棹.龙鱼未知水为命,折筯不妨聊一搅.玄沙师,小塘老,函盖箭锋,探竿影草.潜缩也老龟巢莲,游戏也华鳞弄藻."
"出门跃马扫欃抢,万国烟尘自肃清.十二处亡闲影响,三千界放浄光明."
"妙药何曾过口,神医莫能投手.若存也渠本非无,至虚也渠本非有.不灭而生,不亡而寿.全超威音之前,独步劫空之后.成平也天盖地擎,运转也乌飞兔走."
"俱胝老子指头禅,三十年来用不残.信有道人方外术,了无俗物眼前看.所得甚简,施设弥宽,大千刹海饮毛端.鳞龙无限落谁手,珍重任公把钓竿.师复竖起一指云,看."
"孤迥迥,圆陀陀,眼力尽处高峩峩.月落潭空夜色重,云收山瘦秋容多.八封位正,五行气和,身先在里见来么.南阳父子兮却似知有,西竺佛祖兮无如奈何."
"九包之雏,千里之驹.真风度籥,灵机发枢.劈面来时飞电急,迷云破处太阳孤.捋虎须,见也无,个是雄雄大丈夫."
"藤枯树倒问沩山,大笑呵呵岂等闲.笑里有刀窥得破,言思无路绝机关."
"沧海沥干,太虚充满.衲僧鼻孔长,古佛舌头短.珠丝度九曲,玉机才一转.直下相逢谁识渠,始信斯人不合伴."
"草漫漫,门里门外君自看.荆棘林中下脚易,夜明帘外转身难.看看,几何般.且随老木同寒瘠,将逐春风入烧瘢."
"梦中拥衲参耆旧,列圣森森坐其右.当仁不让犍穉鸣,说法无畏师子吼.心安如海,胆量如斗.鲛目泪流,蚌肠珠剖.谵语谁知泄我机,厖眉应笑扬家丑.离四句,绝百非,马师父子病休医."
"照彻离微造化根,纷纭出没见其门.游神劫外问何有,著眼身前知妙存.虎啸萧萧岩吹作,龙吟冉冉洞云昏.南泉点破时人梦,要识堂堂补处尊."
"收尽余怀厌事华,归来何所是生涯.烂柯樵子疑无路,挂树壶公妙有家.夜水金波浮桂影,秋风雪阵拥芦花.寒鱼著底不吞饵,兴尽清歌却转槎."
"别是非,明得丧.应之心,指诸掌.往来不往来,只者俱是藏.轮王赏之有功,黄帝得之罔象.转枢机,能伎俩,明眼衲僧无卤莽."
"卸却臭皮袋,拈转赤肉团.当头鼻孔正,直下髑髅干.老医不见从来癖,少子相看向近难.野水瘦时秋潦退,白云断处旧山寒.须剿绝,莫颟顸.转尽无功伊就位,孤标不与汝同盘."
"临际全机格调高,棒头有眼辨秋毫.扫除狐兔家风峻,变化鱼龙雷火烧.活人剑,杀人刀,倚天照雪利吹毛.一等令行滋味别,十分痛处是谁遭."
"石霜一宗,亲传九峰.香烟脱去,正脉难通.月巢鹤作千年梦,雪屋人迷一色功.坐断十方犹点额,密移一步看飞龙."
"君王底意语知音,天下倾诚葵藿心.掇出中原无价宝,不同赵璧与燕金."
"中原之宝呈兴化,一段光明难定价.帝业堪为万世师,金轮景燿四天下."
"不入世,未循缘,劫壶空处有家传.白苹风细秋江暮,古岸船归一带烟."
"钵里饭,桶里水,开口见胆求知己.拟思便落二三机,对面忽成千万里.韶阳师,较些子.断金之义兮谁与相同,匪石之心兮独能如此."
"见有不有,翻手覆手.瑯琊山里人,不落瞿昙后."
"阴极而阳生,力穷而位转.苍龙退骨而骧,玄豹披雾而变.要将三世佛髑髅,穿作数珠子一穿.莫道明头暗头,真个日面月面.直饶你斗满秤平,也输我卖贵买贱.槃里明珠,不拨自转."
"妙存湛湛不为无,真照灵灵不为有.更向其间退步看,白云断处青山瘦."
"恁么去底错,恁么去底亲.错时错到底,亲时亲见真.相识满天下,知心能几人."
"生也死也,不道不道.只知憨狗怒逐块,谁见死蛇惊出草.著眼家林里许看,不萌枝上春阳早."
"来来去去山中人,识得青山便是身.青山是身身是我,更于何处著根尘."
"溶溶曳曳山上云,潺潺湲湲山下水.试问其间云水人,更于何处求诸己."
"吸尽西江向汝道,马师不肯落荒草.三千刹海一成秋,明月珊瑚冷相照."
"孤筇长作水云游,底事而今放下休.一点破幽明历历,十分合体冷湫湫.暗中须透金针穴,转处还藏玉线头.劫外家风兹日辨,渠侬真与我侬俦."
"劫前机,肘后印,用而无痕,空而不尽.是谁造作大千,出自虚明方寸.你侬欲去泥瘢,匠石不悭斤运."
"五月五日天中节,百草头上看生杀.甘草黄连自苦甜,人参附子分寒热.薰莸难昧双垂爪,滋味那瞒初偃月.圆明了知心念闲,摩诃迦叶能分别."
"你也住,我也住,十方三世一时捏.聚月醉云酣离水犀,转身触倒珊瑚树."
"万里西来坐少林,灯灯相续至如今.泥牛鬬里同归海,玉线联时妙契针.未坠绵绵吾祖绪,不忘切切老婆心.风前一弄无弦曲,会有丛林人赏音."
"菩提无树镜非台,虚浄光明不受埃.照处易分雪里粉,转时难辨墨中煤.鸟归无影树头宿,华在不萌枝上开.际会风云底时节,寒梭出蛰一声雷."
"开炉岁岁是今朝,暖气潜通称我曹.可惜丹霞烧木佛,翻令院主堕眉毛."
"蛇钻不入,鸟飞不度,我道人人在里许.三更明月下西山,一阵清霜脱寒树."
"阿那是祖,位崇家谱.二仪之根,万象之母.建化门未要转机,实际地如何进步.青山一线路相通,月落寒猿啼断处."
"肉团无主,空劫有家.清白十分活计,丕平一段生涯.月户风高兮云凝古路,星河浪静兮夜泛灵槎.唯心成万法,化佛现千华.快须拽鼻回香象,切忌当头触死蛇."
"劫火炎炎是事灰,劫空空处有灵台.更无妍丑成痕垢,妍丑俱从个里来."
"夤缘心,和合相,傀儡棚头呈伎俩.打破画屏归去来,家山田地还清旷.扫断情尘,沥干识浪.虚明游践兮风月一壶,梦冷转身兮雪云万丈."
"舌头一脔肉,口唇两片皮.其间无固必,分外莫猜疑.赵州古佛,云门圣师,历历机头不挂丝.自然桃李成蹊去,那是春风作意吹."
"深明无底,灵异无根.案山行尽,不见有家.识浪沥干,不见有己.石女掣开金锁钥,木人拨动玉轮机.方信道从佛口生,法化生得佛法分."
"柳线垂金莺语滑,华棚张锦蝶飞忙.见闻里许通消息,谁得先生点铁方."
"露,超宗越祖.人言渠𦶟返魂香,我道伊挝涂毒皷.苦苦,更若咬文嚼字,规行矩步.上唱下随,前瞻后顾.张三裹帽新有钱,富汉不是恁么做."
"巢知风,穴知雨.不用安排,自成规矩.历历靡缘,闲闲何偶.乐哉林鸟渊鱼,一笑相忘尔汝."
"衲僧舌头真个自由,浑仑里许没锥钩.轮扁斲工不授子,庖丁游刃无全牛."
"身非尘聚,卓卓妙存.心非情缘,冥冥独尊.其体也出诸障碍,其用也得大自在.无去无来,非显非晦.应色应声,亡对亡待.馒头胡饼观世音,还我当行家卖买."
"华鸟不来空过春,牛头山上懒慵人.自心浄故元无作,放下许多闲苦辛."
"眼里拈却翳,空中那有华.路不拾遗君子事,民无侵扰太平家."
"檐头雨滴声,问你要惺惺.直下成己事,途中作主盟.刹刹见佛,尘尘出经.擘开华岳连天色,放出黄河到海声."
"只个家风,八面玲珑.斗柄横而河淡,梦鹤起而巢空.功中退步就位,位里移身借功.灵灵了了处同中有异,湛湛澄澄处异中有同.随宜也机轮宛转,妙应也关捩虚通.佛子住此地,即是佛受用.经行及坐卧,常在于其中."
"玉麒麟,铁昆仑.金绳在渠手,归步月黄昏."
"九重尊贵位中人,灿灿星图拱北辰.活计四时调玉烛,家风万世运金轮.区分群象布淳化,囊括二仪怀至仁.算数不能穷寿量,南山苍翠镇长春."
"人平不语,水平不流.风定华犹落,鸟啼山更幽.只么天真无少剩,莫于里许著丝头."
"不居功,不合伴,脱体其间过一遍.梦觉船浮明月波,眼寒雪拥芦华岸."
"祖华五叶发灵根,端的知恩解报恩.大仰未忘东寺会,玄沙相继雪峰存.机梭传处难通路,针芥投时有妙门.鼻孔放光出气快,当年一斲尽泥痕."
"一月雨,半夏凉,蒲团禅板坐相当.泥牛踏破澄潭月,光影芒芒夜未央."
"黄河九曲,七斤布衫.胡马嘶北,越鸟巢南.衲僧恰到真常处,语不欺人面不惭."
"直到劫空明自己,有无不堕超生死.夜船载月钓沧浪,清白传家只如此."
"大众退后,妙超窠臼.不用安排,何须饤饾.动弦别曲孰知音,舒肠沥胆渠开口.丛林切莫乱商量,三世诸佛不知有."
"主中之主天中天,家势金轮万代传.退步不居尊贵位,借功却作诞生缘.廓虚印上无瑕垢,明白机头有转旋.劫数不能知寿量,湛存象外自绵绵."
"爱结成身,想澄成界,从此漂流生死海.照彻灵源湛不浑,方知幻泡同无碍.六门气秋,四大缘坏,了了一真常自在.明月混融兮雪芦眼迷,清风相送兮夜船归快."
"藏山于泽,藏舟于壑.一真不可藏,怕尔满寥廓.传家清白有风规,圆陀陀地无棱角."
"朔风拂旦吹秋过,时节薄寒宜就火.拱默威音世外游,放闲枯木堂中坐.尘劫空时却有家,道环虚处元无我.灵灵不昧寂而知,衣钵少林分付可."
"青山不用白云朝,白云不用青山管.云常在山山在云,青山自闲云自缓."
"去时还复似来时,明月芦华夜不迷.转棹又归何处去,秋光目断水天低."
"去也五年,分疏不下,一句元无缝罅.只知推过商量,谁信分明酬价.玲珑底相知,莽卤底相讶.宁可与晓事人相骂,不可共不晓事人说话."
"忒团𪢮,不相瞒.冬不寒,腊下看."
"一阵清霜,千峰寒色,里许是谁看转侧.家风克绍绍非功,抚背忽惊儿脱白."
"不习禅,不论义,铺个破席日里睡.想料上方兜率天,也无如此日炙背."
"唯只一真心,三缘坐断谁升沉.遂成十法界,六道轮回自障碍.不见一法即如来,方得名为观自在.见怪不怪,其怪自坏.灵从何来,圣亦何在.拄杖敲时灶堕摧,一片虚明绝中外."
"凛凛将军令已行,八荒四海要澄清.提来剑气干牛斗,洗荡氛埃见太平."
"春雨洗园林,春风动帘箔.百城人已归,弹指开楼阁.入门俱是佛家风,帝网光明相映夺."
"三十六物一时空,空空空处自光通.转侧末山不露顶,非男女相主人翁.主人翁,借伴能来用莫穷.百草头上俱胝老,尘尘刹刹是家风."
"拽石般土,打鼓作舞.意不立玄,机不停午.踏破草鞋赤脚行,见成底事休回互.不回互,大龙不受玄沙瞒,前面斑斑元是虎."
"心心相印,叶叶联芳,自己光明不覆藏.刹刹尘尘如是说,广长舌相解敷扬."
"钓尽沧波月一钩,月低烟树夜维舟.寒鸡抖擞呼天晓,笑对春风百草柔.中外夷犹,纵横自由.志公不是闲和尚,刀尺相将拄杖头."
"无事题取一首,我侬不落他人后.略略绰绰思大口,醇醇酽酽白家酒.醉中犹道未沾唇,被人问著还打手.不打手,三年一闰,冬后数九."
"小雪纤纤洗霁色,新春冉冉入烧痕.三千界现非佗物,百亿分身有妙门.白云儿是青山用,青山父是白云根.寄语白云数回首,青山免见瘦棱棱."
"一雨一晴,盖载生成.桃华濯锦而丽,杨柳弄风而轻.决决野泉发响,关关林鸟和鸣.历历见闻中得妙,更嫌何处不分明."
"云开青山横屋头,雨住流水涨门底.南无家家观世音,回避不及鼻相抵.非唯鼻相抵,亦乃同见同闻,同齅同舐,同身同意,同得同智.果满菩提圆,华开世界起."
"灵云却解见桃华,老眼如今冷淡些.拈却面前案山子,柱门路直不横斜."
"乳粥当年得善生,心开成道见明星.而今各各恁么去,犹较瞿昙半月程."
"人平不语,水平不流.嘉州大象,陜府铁牛.莫怪扶桑最先照,大都家住海门洲."
"风不鸣条,雨不破块,会不会兮还信采.廓廓落落兮大方无外,跛跛挈挈兮大功不宰,稳稳密密兮心安如海."
"功勋密处转身难,转后家风又觉宽.黯黯旧山青落眼,涣然霜雪洗蓑寒."
"空劫威音前,别有一壶天.御楼观射猎,不是刈茅田."
"生灭去来,本如来藏.清浄妙明,虚融通畅.六门我绝,攀缘三界.渠无身相,无生路上.底人识取,万回和尚.持钵归."
"不可得一,不可得异,我如是也彼如是.两茎眉现燄光身,百草头扬祖师意.归云谁使就青山,落华自得随流水."
"密密住其中,灵然空不空.一牛才饮水,五马不嘶风.位里亡消息,机头有变通.三千大千事,弹指入圆融."
"三界唯心,唯心三界,一切法空观自在.处处光明处处身,者回泡幻同无碍.吐云如山,吞川如海,了无毛发居其外.万象森罗尽我家,只个虚空肚皮大."
"佛身光明了无垢,性水清浄常不浑.降生沐浴吉祥事,要以大开功德门.哆哆和和增口业,胶胶缀缀添尘结.大家浄洗佛浑身,彻底洞然明皎洁.长时诸佛洗我身,今日众僧洗我佛."
"时行即行卓然何倚,时止即止廓尔独灵.历万变而不我求功,住一如而不我藏用."
"渊默之津,皓然之色.混处功齐,细看转侧.昆仑脱手黄金绳,鼻孔累垂收不得."
"长者长法身,短者短法身.虚空已是色,大地却非尘.觑得破阿那律祖,放得稳舜若多神.飘飘闲戏白鸥水,栩栩梦游蝴蝶春.拶头拶面推来也,眼里无筋一世贫."
"不可得而有,不可得而无.寂寂十方坐断,寥寥一境清虚.妍丑那能瞒浄镜,青黄莫我染明珠.刹海不能关锁月,夜来流影在珊瑚."
"渠非老朽,不礼不受.威音世前,毗卢顶后.把定壶中白日长,触著匣内青蛇吼.良医叮嘱病人,服药不如忌口."
"不是心,不是物.非天非人,非僧非俗.南北东西莫我寻,长短方圆莫我测.牛饮星河,兔眠月窟,彻底灵明破昏塞.末山超拔兮顶相不形,铁磨变通兮舌头无骨."
"吾家日日选场开,及第心空有大才.莫把桂枝零碎折,为佗和月抱将来."
"十方大地是我一个身便能禁足,十方众生是我一个汉方解护生.禁足也步步不妄行,护生也心心不妄动."
"十方法侣共安居,云月身心照处虚.转侧芦汀飞鹤鹭,亡机林壑混樵渔.瘢痕若尽光无际,丝糁才萌念有余.廊下相逢休放喝,且容兴化撒珍珠."
"踏破草鞋赤脚走,拄杖头上挑日月.智门真得祖家风,放出云门广长舌.大智如愚,大功若拙,用尽工夫参不彻.莫于平地上增堆,休向虚空里钉橛."
"途中久客忆家山,一线蹊通入翠寒.望处霁云收素练,跨门残月堕金盘.十虚俱殒眼方阔,三世齐吞肚觉宽.变化鲲鹏底时节,霄程九万看风抟."
"正昼热,深夜凉,冰壶谁复到中央.身心直许摩云月,脾肺都将洗雪霜.莫守一色处,莫坐万年床.玉人转侧机梭动,细辨里头偏正方."
"身里出门,门里出身.白云能作客,明月解随人."
"一句超然,良马影鞭.道出语默,理合方圆.运斤之妙,宾主可怜.斲轮之伎,父子不传.莫将爻象兮相求龟壳,才落是非兮底事驴年."
"鉴像谷神,云心月影.闲闲不宰于功,历历无私于应.莫问正偏,谁论动静.自方自圆,谁欠谁剩.能来异类中行,常处那伽大定.云水丛林自恣人,果如是也须相庆."
"父母所生眼,悉见三千界,拈却案山谁我碍.直饶全象无全牛,未免依前还碍塞.衲僧家,真庆快.物我虚空,混成一块.更于何处著根尘,祇个堂堂观自在."
"不展事,不投机.不徇缘,不答话.个是出格,辙脱窠臼.平生肝胆向人倾,相识犹如不相识."
"雨从何来,不离问处.森罗大千,出乎方寸.照中之虚,静中之动,衲僧分上常相共.寒露濡松夜气清,皋禽惊起月巢梦.举刘端公问云居：雨从何来？居云：从端公问处来."
"主中主,须辨取.动犯威严,细看规矩.贵不可得其名,寿不可穷其数.四溟潮落露仙山,万里云开廓天宇."
"苏秦尝佩六国印,许由还厌一瓢风.了无佗相能通变,可笑僧繇画志公."
"灵机未动,道环先入.极理也妙得穷通,顺事也聊分借借.无象无私,何固何必.娟娟印水之月魂,冉冉在华之春律.巍巍堂堂兮炜炜煌煌,三千大千兮周行独立."
"几许欢心几许愁,好看野老两眉头.家风平贴清如镜,水瘦山空一样秋.手段通变,身心自由,不怕风涛雪拥舟.海上三山颓一掣,六鼇连落上金钩.华岳连天秀,黄河辊底流."
"大而无外,小而无内.合虚空而无欠无余,混万象而成团成块.不出不在,不失不坏.我不与物争,物不为我碍.路逢达道人,不将语默对.三千界里放光明,双六盘中休喝彩."
"里头看,勿暑寒,直下沧溟沥得干.我道巨鼇能俯拾,笑君沙际弄钓竿."
"云门老子能施设,胡饼佛祖俱超越.哆哆和和两片皮,狤狤獠獠三寸舌.不是特地展家风,也非投机应时节.生铁铸成无孔锤,忒团𪢮兮难下楔."
"皓然雪月浄无埃,一色功中更放开.唤起牧童蓑底梦,白牛鼻孔拽教回."
"阴阳爻象此为宗,杀活机头看变通.玉女退身功后位,木人引步异中同.一尘不受能虚廓,万像无遗却混融.借得因缘成现用,玲珑八面尽家风."
"饮干巨海,推倒须弥,廓大灵通更是谁.馨香秀林栴檀枝,哮吼出屈师子儿.三千界现一弹指,八万门开双用眉.知不知,为不为.道满十处兮心超亿劫,影流万象兮气分二仪."
"宿雨洗去山面尘,东君料理山家春.浩劫壶中勿新岁,枯木岩前有古人.寒暑不到以法界为处,齿发不老以虚空为身.坐间默有相传意,川上干无逝去津."
"生灭夤缘不著人,一年才尽又逢春.森罗借得为他用,法界浑仑是我身.不受杂毒,自然纯真.拈却千差亡彼此,打成一片没根尘."
"非男女之相,出有无之量.透万机之前,超三界之上.穷而通,简而当.松含月兮夜寒,溪带雨而春涨."
"管籥真风暗度韶,春恩如许在芳条.志公不是闲和尚,拄杖头边有剪刀."
"莺弄歌喉华弄妍,如许春事在门前.道冲而用亡机者,买尽风流不著钱."
"寿等南山,位崇北斗.机运象先,体同道久.明逾日月兮普及幽深,德合乾坤兮廓无前后."
"清彻性空水,圆明浄智身.个中不洗体,直下了无尘.有成佛,有降神.有彼岸,有迷津.哆哆和和此其始,胶胶缀缀此其因.底时节,释迦文,恶水蓦头浇莫嗔.何须念彼观音力,自然还著于本人."
"不起一念,向道须弥.舌头一脔肉,口唇两边皮.云门得用妙如许,不落是非知不知."
"萧然一念未萌初,露柱怀胎辨得无.风扫余云月未上,霁虚廓浄绝方隅."
"岭头功德眼,倦足等闲垂.红炉一点雪,直下廓亡依."
"百草头上平生事,闹市门前百亿身.及尽如许闲影响,体明空劫那边人.那边人,何所有,白云断处青山秀.绝他缘,唯自守,结夏须教醭生口.有说便是野干鸣,无说自然师子吼."
"凡圣通同共一家,寂光田地看生涯.而今选佛心空去,自有丘园开觉华."
"三千世界出弹指,百亿庄严集化身.寿域无疆同道久,河沙劫数一成春."
"世尊无说说,迦叶不闻闻.默默到时良自庆,家山元在白云根."
"归根得旨,叶落知秋.拈得鼻孔,失却舌头.照彻三世佛之顶𩕳,把定历代祖之襟喉.玉井涵碧,冰壶断流.诸法空寂为之座,是须坐处不停囚."
"当处出生,当处灭尽.三世如来,相授此印.石人放意卧烟寒,玉女摇头看晓信."
"雪峰之子,德山之孙,葛藤牵转难穷根.截断众流见源底,相应函盖同乾坤.长长短短无节奏,绵绵密密忒鹘仑.随波逐浪恁么去,上船便到家前门."
"端公问处来,径直勿迂回.善财处处逢弥勒,弹指作声楼阁开."
"冰鉴浄,玉壶寒.一亘清处抬脚易,十分明白转身难.混身转却舌头短,转却浑身鼻孔宽."
"一人之父,百王之师.道机有余兮,动若四时.寿域无疆兮,量同二仪.大功不宰,至化无为.妙兮虽喻,智也不知.权挂垢衣云是佛,却装珍御复名谁."
"耳应声而无响,眼有照而亡缘,旷劫清规里许圆.生死死生不到处,云磨秋色水连天."
"寒林濡露,明月濯波.时节恁么,衲僧如何.廓一念不见有自,极十方不见有它.遍界通身无背面,莫教丝绪落机梭."
"十月朔,风雨肇寒天意作.丛席地炉今日开,免烧木佛无斟酌.丹霞将错就错,院主眉须堕落.如聋如盲大家翁,搅扰杀你不要恶."
"深深处,细细行.隐隐时,密密觑.若能恁么彻根彻,源旁参回互宛转.虚玄不触尊贵机,横梭度针露线穿."
"一日不作,一日不食,歇者无心获者力.分明只个是家风,会得种田博饭吃."
"唯心唯识,平出平入.金刀之齐,玉尺之直.你唤甚么作三界,真个不曾遗颗粒."
"王老师,足意气,是是非非荡情谓.倚天照雪烂光芒,扫尽搀抢千万里."
"一枝秀出栴檀林,想见馨香慰众心.不负老兄开凿力,当风子和鹤鸣阴."
"影略门前倒刹竿,个中消息授传难.玲珑侍者能相委,盘走明珠珠走盘."
"功勋消,阶级尽.尊贵不知名,威严莫得近.子退步而就父,臣转身以合君.机转玉轮侧,妙叶正当风."
"湛湛不昏,绵绵若存.三世佛护持为之顶相,历代祖传受为之命根.苍头祖父寒居位,白发儿孙夜过门."
"道契如如,非有非无.静也神之在谷,应也像之在珠.了无所住,照不失虚,无影杖子两人扶.清华临于至鉴,深密守于元枢,机轮文彩妙穷初.霁色廓澄兮秋怀月满,秀棱重叠兮云卷山癯."
"不即不离,非取非舍.自东自西,谁上谁下.委曲也顺俗亡功,蓦直也应真不借.珠中有火君须信,休向天边问太阳."
"只者一缝大小,饱丛林汉分晓.点头言语,丁宁摆手.舌头狤獠不狤獠,人人脚下长安道."
"不问维摩经,看底甚么经,大千卷出破尘情.水中盐味,色里胶青,机前有路妙难名.才形言像迢然去,又是泥团换眼睛."
"一阳生,万物潜萌.隐隐有像,寥寥未形.蚌肠含妙蕴,犀角晕通星.密密用,细细行,本智虚融与理冥.露地白牛肥腻饱,拥蓑人驾雪山耕."
"今朝腊月二十五,衲僧一曲和云门.谁将节奏乱孔窍,不到瘢痕伤斧斤.舌无骨,眼有筋,方见韶阳老子能.拍拍元来浑是令,哩鸣啰了逻鸣棱."
"吃茶去,吃茶去,明明指人无异语.家风平展没机关,谁道赵州谩院主.苦苦苦,往往邯郸学唐步.恰恰长安道上行,分明有眼如天瞽."
"岁朝坐禅,万事自然.心心绝待,佛佛现前.清白十分江上雪,谢郎满意钓渔船."
"明月芦华四望连,转身人上合同船.借功自有旁参事,历历机头看正偏."
"浄不涉缘,照不对物.用无去来之相,混无彼我之心.稳稳密密,玲玲珑珑.宛转虚玄事不彰,明暗只在影中圆."
"云无心成何处雨,蜜有味是谁家华.一钵上方分得饭,归来香气满毗耶."
"轻烟羃羃衲僧家,节物迎春气象华.流水落华无限意,游山消息付长沙."
"世梦短,劫壶宽,底人退步里头看.豹变文而雾重,龙不卧而潭寒.欲使人人双眼冷,要须先沥髑髅干."
"桃华浪里振修鳞,一跃龙门看化身.谛了十方三世事,无始的的自家春."
"吸尽西江向汝道,马师家风不草草.截流一棹破烟寒,天水同秋清渺渺."
"白云之宾青山伴,位里借功看互换.无底合盘转手擎,穿心碗子通身饭."
"春云堆絮,春雨散丝,华开笑口柳申眉.翻紫燕,嚼黄鹂,声色丛中有路歧.家风鼻孔相摩触,不独观音大士知."
"差之毫厘,失之千里.会也打草惊蛇,不会也烧钱引鬼.荒田不拣老俱胝,只今信手拈来底."
"主中宾,宾中主,相合回头看里许.明月团团夜正央,昆仑抱出珊瑚树."
"水不洗水,金不博金.眼不见眼,心不用心.不堕根境识,那涉去来今.迷里忽然逢达磨,何曾特地作丛林."
"我住汝亦住,我行汝亦行.结制顺诸佛,禁足护众生.金锁无须两头动,灵犀有晕中间明.泥牛入海恰半夜,木鸡唤月看五更.云倚山是父子,眼约眉为兄弟.三世同参或一段合宗家之事,大千等量破微尘出自己之经.琼林寸寸宝,旃檀片片馨.物物头头有平出底多许,心心法法无外来底一星.抹抹挞挞憨皮袋,跛跛挈挈常不轻.无是无非长默默,非凡非圣独惺惺.蒲团坐倚无他事,永日寥寥谢太平."
"笊篱木杓,钱贯井索.受用见成,家风廓落.生涯放得信缘看,佛法更于何处著.不用安排只么从,自然心地常安乐."
"默默相投时节,灯灯不断光明.其间著脚浑无地,望尽玉壶连底清."
"句里明宗则易,宗中辨的则难.也须是到个时节,始得色转不见身.功亡不知位.绝怜大匠一斲泥,不犯祖师三尺鼻.儿孙去后阿谁共守清贫,臣庶退时独自难称尊贵."
"寻常撞搕,当面讳却.可怜傅大师,处处失楼阁."
"来问此经低声,大千卷自尘中出,三世佛从口里生.天得一以清,地得一以宁,空无依兮谷不盈.摩诃般若波罗密,落日渔樵歌太平."
"尘尘三昧,彼彼不外.千峰向岳,百川赴海.更无一法不如来,只个堂堂观自在."
"百城游遍,遍诣文殊.不见其身,唯摩其顶.老眼就看青嶂骨,败鞋行到白云根."
"地藏栽田博饭,南泉买镰割禾.六祖负舂明历历,金牛棒钵笑呵呵.古人得恁饱参煞,尔辈莫嫌辛苦多."
"难难难是遣情难,情尽圆明一颗寒.大法眼,不相谩.面前不破案山碍,直下无津识浪干."
"木有火伤身,人有火伤神.木无火不生,人无火不成.地水风火,亦复如是.四大普周同法界,各各普周无障碍.只者普周无碍时,自然无坏无不坏."
"只者便是,非像非镜.谁主谁宾,何偏何正.缝罅莫我欺无孔之槌,锱铢莫我定无星之秤.聊将柱杖搅沧溟,令彼鱼龙知水为命."
"须知风动心摇树,果见云生性起尘.雨霖霖兮日杲杲,点头弥勒解分身."
"玉壶著脚四围宽,妙处其中转侧看.顾鉴功忘鼻孔直,津流识尽髑髅干.夜横河汉白,霜洗斗牛寒."
"休去歇去,绝言绝虑.廓无所依,妙无所住.转历历之机,运绵绵之步.神游方外灵台,道契环中虚处.藏身白云云外家,著脚青山山下路.宛转穷通,旁参回互.十成收得返魂香,一等来挝荼毒鼓.肯触气于死蛇,要捋须于猛虎.却借其功,不谋而遇.枯木龙吟而起云,南山豹变□披雾.律入春筒,影流晓户.百亿仪分,三千体露.大经掇出于微尘,古佛相交于露柱.历代诸祖只个生涯,一切众生同时灭度.大用石火迟,全机电光遽.哆哆和和也问若剪答如裁,轰轰磕磕也喝如雷棒如雨.洞山佛对三斤麻,赵州衫重七斤布.道火不我烧唇,道水不我濡袴.无是无非,何规何矩.柱杖子里许将来,钵袋子那时分付."
"无对无待,有兼有带.历历物机,空空眼界.绵绵相柱兮箭锋,恰恰相应兮函盖.巨海饮毛,妙峰纳芥.彼不见其有余,我方知其无外.普明照世约同参,补怛落伽观自在."
"静沉沉,明荡荡,雪满十方,云迷四向.一色影里是谁坐著功勋,百尺竿头阿你变通伎俩.恁么时须辨几微,恁么处须明的当.趁不去露地白牛,透得过流河香象.彻见其源,如指诸掌.恁么尽去也无法可传,恁么却来也有人相亮."
"三世诸佛不知有,忉忉怛怛扬家丑.狸奴白牯却知有,跛跛挈挈能自守.弄鳖鼻兮忆南山,透法身兮藏北斗.风飘白雪岭头梅,春撚金丝堤上柳.天童也要不沾唇,三盏清源白家酒."
"你也恁么住,我也恁么住,作业相似贫相聚.十方无壁,四面无门.遮丑无衣,御寒无絮.直下不居功,个中看转处.采华蜂集萌不枝,卧月鸟栖无影树."
"三寸舌,两片唇,无始时来赚杀人.解弄不教圭角露,阿谁参见跛云门."
"老大丛林快说禅,不将禅拄口皮边.谷深山远空无像,何处人呼应不圆."
"一头白发几回春,方信闲身似痴人.直下放教平稳去,更将何法作根尘.法无根尘,心无向背.心无向背,道合自然.道合自然也,日日好日,年年好年.东君刀尺裁华木,付与过头杖子禅."
"三界无法,何处求心.风生虎啸,雾起龙吟.泥中有刺,绵里有针.华鸟隔墙相唤甚,十分春事到家林."
"不堕前后,独超古今.唤回千岁梦,飞出九皋禽.无栖泊,勿猜斟,只个虚空等样心.直下一槌光迸散,斩新弹子出炉金."
"山谷之响,水监之像.白云之心,太虚之量.应机也乍卷乍舒,据令也全收全放.三千世界你夤缘,百亿分身君伎俩.风行空,船驾浪,施受通同无住相.一言相送知不知,千僧在你钵盂上."
"家法简严,非二非三.月来明湛水,云退露寒岩.真机自得妙处,谁参不是文殊.白槌后也应,千古屈瞿昙."
"清浄性空水,光明法界身.依俙辨白处,便是诞生人.不洗体,不洗尘,妙触宣明悟水因.借问当年向去事,如何今日却来亲.二千年前此时候,指天指地师子吼.云门居乱思太平,打杀不妨将𫗪狗.指东话西,将无作有.恶水泼君君莫嗔,而今看你如何受."
"吃粥了,洗钵去,法尔圆成正规矩.可怜叶氏怕真龙,却怪谢郎欺猛虎.本常路,真实语,这僧且问如何悟.从来鼻孔大头垂,不用安排兮自著处所."
"泥泥水水一年农,收拾将来碓下舂.炊软香分千钵饭,肚皮参饱放颓慵."
"一色是须转,大功不我居,珠走碧盘盘走珠.直下沧溟取明月,吾家自有昆仑奴.天宇豁空云卷雨,溪容澄澈水怀秋."
"乞食浙西苏与秀,人人奉佛家家富.收拾几成三万缗,尚自不能供众口."
"却请和尚道,三世诸佛也靠倒.释迦师,浄名老,毗耶摩竭心相照.倦鹤夜移巢,灵蛇寒入草,正偏转侧兮妙圆兼到."
"作么生行,履得十成,去功业力争英雄.刘项时,将太平.坐亨朴懋,羲轩世人."
"莫向枯龟版上钻,衲僧开口见心肝.莲华荷叶出未出,做尽工夫转觉难."
"不得讳,有头底.当时你带累别人,而今别人带累你.来生我家,作业相似,针线穿联细中细.迦叶阿难不相知,人人各自住三昧.里许转功勋,这边得游戏,到底还须彻根蒂.望断冥鸿没处秋,苍苍一色天连水."
"地藏栽田做活计,南泉镰子能收刈.日用平怀稳便休,自然颗糁无遗弃.无遗弃,不容易.你也莫亏我,我也不亏你.两家宾主平,四棱齐塌地.风不鸣条,雨不破块,个是丛林饱参底.牧来纯熟水牯牛,检点将来堕随类."
"仲秋渐凉,蒲团放稳长连床.身心澄彻见渊底,河汉淡淡秋磨光.二祖不短,少林不长,相传笑杀威音王.你无所得,我无所藏,四无壁落浑大方.万世清规信明白,夜寒吐月山苍苍."
"经归藏,禅归海.稽首归依,合掌顶戴.王老师,超物外.二十年前恁么来,而今去尽闲光彩."
"九月又重阳,菊华依旧黄.渊明是醉不是酒,荡荡游心于大方."
"无人接得渠,贵逼马相如.果来桥上也,记得柱头书.无人识得渠,棋局醉樵夫.回头斧柯烂,大海一成枯."
"玉女依稀夜动机,锦丝历历吐梭脐.水天湛碧全功堕,雪月寒清一色迷."
"释迦自是释迦,然灯莫要添些.不用烧钱引鬼,何须勾贼破家.你那里针劄不入,我这里石上栽华."
"诸见若尽,慎勿追寻.才有是非,纷然失心."
"不落阶级,卓卓超出三际.曷用安排,十方自然畐塞.五色线不我羁縻,七宝冠是谁严饰."
"香林腊月火烧山,关楗如今透底难.无碍机锋能自在,虚空挥剑不成瘢."
"若恁么,也难得,清光浩荡无瑕隙.人言千里本同风,我道十方浑一色.浑一色,须转侧.才转侧,透关隔.透关隔,酬尔平生今脱白.侬家龟鹤自成仙,昨夜龙门无宿客."
"清白传家雪月光,玉壶中有转身方.情干识尽功勋断,不觉全身入帝乡."
"一著能回一局棋,仙即妙处只些儿.点开活眼分生杀,不作穷忙死马医.倒却门前刹竿著,一把推出谁藏缩.工夫磨琢老成人,圆陀陀地无棱角."
"一灯分耀百千灯,个事宗家谁也曾.少室相传断臂可,黄梅分付坠腰能."
"闻说英雄苦战争,四方歧路自难行.而今踏著长安道,始信家邦久太平."
"曾到家山里许看,星河濯月霁天寒.个时失却娘生口,始信从来鼻孔宽."
"演出一大藏,明明超过诸缘上.随曲随直也流水转山,随高随下也虚舟驾浪."
"灵云悟桃华,玄沙旁不肯.昭昭然此心分明,隐隐也放身未稳.放得稳,八两元来是半斤,钩头秤尾能平等."
"一物长灵,十方普应.骑声跨色,超眺越听.浩浩也能纵能横,如如也能动能静.参饱丛林个样人,取饭不问谁家甑.佛云常乞是清规,一切食中斯正命."
"一雨霑濡,诸根萌动.青黄各成其姿,长短各随其用.绵绵也妙有机丝,混混也廓无棱缝.若人问我如何,敢道不快漆桶."
"若于一切法上通,身去亦是有所得.若于一切用处豁,落去亦是有所得."
"心心智通,佛佛道同.十方圆满,八面玲珑.施时也三乘教备,坐处也一切法空.应供而来有不受之受,度世而出得无功之功.动而常静,用时弥冲.处处不乖兮水中夜月,物物斯应兮华上春风.因缘和合而生,生不可生生.影生于形,响生于声.森罗万像从峥嵘,虚空廓落无亏盈.杳杳冥冥,灵灵明明.是其中之精,非其外之情.见本家旷古之佛,得自己广大之经.湛兮若存无迹像,善恶不我相随行.物物现成观自在,人人具足常不轻."
"即此见闻非见闻,更无声色可呈君.个中若了全无事,体用何妨分不分."
"万法是心光,诸缘唯性晓.本无迷悟人,只要今日了.心无形影,对缘即照."
"男子身中入正定,女子身中从定起.一尘入正受,诸尘三昧起.展翅奔腾六合云,抟风鼓荡四溟水."
"心是根,法是尘,两种犹如镜上痕.尘垢尽时光始现,心法双忘性即真."
"牢笼不肯住,呼唤不回头.古圣不安排,至今无处所."
"万像之中独露身,唯人自肯乃方亲.昔年谬向途中觅,今日观来火里冰."
"交互明中暗,功齐转觉难.力穷忘进退,金锁网鞔鞔."
"触目绝对待,万法无不在.是汝心不知,非汝心不会.不会无不会,不知无不知.只个不会知,殊特也大奇."
"一段光明亘古今,有无照破脱情尘.当头触著弥天过,退步承当特地新.紫极宫中鸟抱卵,银河浪里兔推轮.是须妙手携来用,百亿分身处处真."
"衲僧巴鼻,圆明绝颣.直须推倒,却要扶起.玉马饮干明月泉,泥牛耕破玻璃地.披毛戴角异中来,天上人间能几几."
"心地含诸种,普雨悉皆萌.既悟花情已,菩提果自成."
"妄息寂自生,寂生知则现.知生寂自灭,了了唯真见."
"其来何求,其去无得.寂漠度岭兮万里独行,清白传家兮九年一默.针芥投而妙不可名,毫厘差而敝不可塞.知过而改,知难而退.谁去谁来,自买自卖.当面讳却兮满眼乌华,望涯赞之兮隔身鲸海."
"长芦驾浪,只履西归.求支那之法器,付屈眴之田衣.度九年之缄默,印二祖之灵知.海犀酣月而晕,寒乌带雪而飞.机前自得兮顶目四照,迷里相逢兮鼻头下垂.水著秋清兮湖光湛湛,山衔落日兮云锦辉浑."
"山拥云腴,水怀月昼.照彻体前,湛存身后.机头梭路微分,针鼻线芒初透.灵涵万象兮彼不遗余,坐断十方兮我无渗漏."
"力世佛宗,心传我公.一拳活计,一喝家风.影草呈机也三圣却瞎,精金出冶也百丈还聋.绰绰有裕,恢恢而隆.阿难迦叶之多闻抖擞,目连鹙子之智慧神通.真得不借之应,大同不宰之功.百川曲折兮自然到海,万象森罗兮不可逃空."
"傲雪松孤,怀云石癯.妙存而有也不有,独照而无也非无.万象勿能逃空王之印,众色莫我染灵蛇之珠.金鸡啼寒兮晓分夜户,玉兔弄魄兮莹彻冰壶."
"孤坐默默,倚杖沉沉.石怀云而无像,松啸风而有音.应兮珠盘不拨而自转,湛兮玉井随汲而弥深.诸尘不受兮十分清气,三际无寄兮一片闲心."
"默默传真,如何指陈.性月不夜,心华长春.净有容兮海印,应无爽兮谷神.觌面相呈讳不得,烦君为我洗清贫."
"古涧退潦,寒林著秋.山空云自在,水净月相投.向道底心非世用,更嫌何处不风流."
"阿侬是谁,恰恰相随.眉毛垂眼尾,鼻孔压唇皮.默默机轮何处转,玉人踏破吠瑠璃."
"情闲口快,眼深鼻隆.有时对云水,无可展家风.梦鹤卧寒兮月魂泣露,冥鸿望断兮秋色摩空."
"黄瘦厌厌,风规冷严.万机闲暇,一味清恬.心宗提简默,手段扫廉纤.岁寒不变兮虚怀若竹,道妙难传兮有口如钳."
"槁寒初不展家风,默默神游透劫空.百草头边兴化事,自然秋色水天同."
"似与不似,毫厘千里.真与不真,大方一尘.理无生兮如梦事,妙不死也如谷神.彻见渊源方是我,了知变态无别人."
"身心廓如,手段卷舒.似华作蜜,如井觑驴.外不痕兮空印普应,中无象兮道环常虚.亡机孤坐兮自不为碍,把臂同行兮谁敢相疏."
"床倚杖蔾,权名住持.久默钳口,一笑伸眉.云水谁相问,家风自不知.明白宁居兮河空月转,寂寥无象兮雨霁天垂."
"貌古骨癯,云闲月孤.相随似有,认著还无.三千界内谁相外,双六盘中不到输."
"胡床寒,坐卓卓,只个虚空唱兮万象和.道契环中有智游,言满天下无口过."
"默默家风,云摩霁空.露月夜爽,天水秋同.人传眉目好,我道骨头穷.华须凝粉蜂房蜜,桂毂流魂犀角通."
"谁道物齐,俱亡品题.欺唇一鼻直,盖眼两眉低.大千同入印,三世未分畦.斫额望之不及,拟心思也还迷."
"枯坐清严,真宗剧谈.一明无异相,万化是同参.牛头转觉病懒,鸟喙不用华衔.甘分住山三束篾,等闲对客七斤衫."
"画得似谁,胡床黪衣.默游仿佛,去就依稀.洞山锦开缝,云岩绢下机.功亡妙尽看消息,野水磨秋白鸟飞."
"面瘦颊凸,眉棱眼深.默亡所住,妙在而今.鳞潜寒水,鹤梦月林.应声应色分身也,拍手家家观世音."
"写出梦中身,你道真不真.槁寒秋在眼,渊默醭生唇.道环谁谓无象,空谷自来有神.父子不传些子妙,白首侬家老斲轮."
"画手未相识,默心谁与知.千峰敛云脚,一月濯风漪.墙面袖双手,对缘横两眉.惊龟之缩兮愧有其兆,逸鸟之翔兮情亡所羁."
"瘦削而黄,惯穷不忙.闲情许淡,默味能长.灵犀之通一点晕,老蚌之蕴千年光.而今到处相随去,头头的的露堂堂."
"大一无外,小一无内.一兮一兮,靡所不在.心地净亡尘,肉山闲弗碍.道环中,绝端倪.空印里,何文彩.风凄凄兮秋落远山,波烂烂兮月浮沧海."
"默默蒲禅,空空世缘.谁赓白雪,我得青毡.万法之机开两拳,千僧之檐著一肩.戏蝶栩栩兮物齐春梦,飞鸿冥冥兮字没秋烟."
"不是恁么形像,刚地起模画样.从来万法同根,究竟虚空等量.可中二浙说禅,分外三河口强.深藏那里也烟蓑卧云,大用现前也风舟驾浪."
"画得几成,精神许清.秋高月转,天淡河横.出家如有以,处世似无情.而今闹里相将去,拨动眉毛眼更明."
"乔乔楚楚,丛林规矩.萎萎羸羸,枯木风姿.宗乘壁挂口,师友雪生眉.住山事拙束三篾,对月机鸣度一丝.颠毛间白发,眉睫裹青瞳.食指一肩重,门风四壁空.诸根亡偶宗家妙,万虑不摇心匠工."
"野水秋自瘦,枯山春复肥.胡床放得稳,默默坐亡机.电流柄拂,云入田衣.位分偏正兮,道出离微."
"骨气能朴,精神愈憨.闲身无所系,冷眼莫相瞒.远霁摩秋兮天河斗转,清霜结夜兮月窟蟾寒."
"双奋拳空,一担肩重.材本不堪,心元无用.莺院华香,蜂房蜜冻.喝时耳朵三日聋,扭处鼻头连岁痛."
"口方鼻直,眉棱眼深.未填沟壑,还碍丛林.万象无得剩法,三世不见闲心.字雁没而寒烟淡淡,华鳞潜而秋水沈沈."
"只个家风,穷而却通.于其间内绍外绍,在里许转功借功.至游而默,妙用而冲.气温温而春活,心湛湛而秋空.相随来也兮,头头契同."
"发长带雪,骨瘦横山.身心冷淡,云月高闲.三条篾束兮道情自槁,五叶华开兮春信那悭."
"曲木床头,心空默游.沙寒黄苇雪,风细白苹秋.静可久兮山瘠树老,动无羁兮云行水流."
"双眉低垂,两目清冷.著于万象森罗,更没一丝欠剩.秋霜鹤老梦寒,霁月夜摩松顶."
"虚空借得作身,万象相随为伴.纵横人道十成,点检谁知一半.看看青山峥嵘,白云零乱.里许牧童归未归,铁牛一掣金绳断."
"秋生木老,水退沙隆.眉骨阴晴轻重,鼻筒子丑疏通.身心霁月,踪迹流蓬.默坐胡床兮不欲说黑道白,闲倚柱杖兮谁能画西指东."
"发将雪白,面作茶黄.触动眼三角,忘言口四方.明月松头鹤梦,香风莲底龟藏.净极发光光自照,虚空鸟印不成章."
"恬然正观,山空水寒.河汉横而斗润,云雾敛而秋宽.如仇学子兮怒眼三角,无位真人兮赤肉一团."
"老觉雪入鬓,净若秋摩心.寒枯坐曲木,缄默饱丛林.气韵寥寥兮风清山瘠,性灵湛湛兮月落潭深."
"太虚之心,万象之身.濯濯水中月,英英华上春.而今到处相逢也,眼里无筋一世贫."
"渊默之得,不可文墨.流应之功,不可形容.秋入野水,月行霁空.影像名字,且唤天童."
"风日面皮,秋山眉目.闲情肖水云,野性从麋鹿.憨憨少室九年,草草曹溪一宿.穷根彻源,出髓敲骨.明回老兔宫,冷下苍龙窟.诸人名邈兮摇手未然,万象森罗兮点头具足."
"伎俩俱无,身心淡如.霁月自分照,闲云从卷舒.疋上不足,疋下有余.少室谩传衣钵,曹溪不识文书."
"一色功回,雷云冻开.万机俱罢,风月转夜.空空谷有神,欣欣木有春,而今何处不分身."
"说时不借口,用处不依身.天寒绝飞鸟,潭净无游鳞.点活眼,著精神,野草闲华自在春."
"雨霁云收,山寒水秋.心目自照,言象俱休.满十方而智应,廓三世以神游.虚空那碍东西壁,明月解随南北舟."
"面孔风埃,身心冷灰.鲸饮海干而珊瑚露,龟藏泥暖而芙蓉开.向去却来,其间变态也掣电轰雷."
"忒煞觉老,寒而且槁.古岩春迟,澄潭秋早.心无象也月影未回,物不争也风吹便倒."
"只者赤肉一块,说甚清奇古怪.平生懒似牛头,度世憨如布袋.不空而空,无在而在.法法唯心,尘尘三昧.问渠是假是真,两彩而今一赛."
"眉低不愁,眼深非恶.鼻孔累垂,口唇龌龊.月明破夜兮野水怀秋,霁色摩霜兮闲云投壑.能错落纵横十字兮,妙提一著."
"谁能目眴眉扬,每笑手乱脚忙.守鲁祖之简默,得南泉之平常.明心秋月,活物春阳.铸机器也模范大小,据丛林也规矩圆方."
"画工出脱它,精神较得些.草不萌,藏香象.匣无缝,吼青蛇.春雷开众蛰,暖律发千华.想是平江人见笑,去年才去又来耶."
"云树苍苍,泉石凿凿.倚杖坐其间,此心自空廓.秋月濯沧溟,春风在林薄.游鱼下藻玉溪寒,字雁没烟天宇阔."
"眼空毛芥不立,心空海岳可容.便与打成一片,尚犹笑道疏踪.虚空那挂剑,死水不藏龙.转色转功家法子,芦华明月后相逢."
"怒眉嗔目,枯肠空腹.面冷莫触,气清可掬.乘仙槎而棹星河,握玉斧而修月毂.真见法以唯心,妙契神于即物."
"鼻孔修直,眉毛低垂.闲来一默,净扫余思.秋水连天摩霁色,春风著木见游丝,撒开捏聚兮只个些儿."
"头雪老晒,面肉肥些.骨寒穷鬼子,情淡道人家.谤佛谤祖,撒土撒沙.明月犀玩兮晕通其角,迅雷象惊兮文理其牙,未把家风兮草草传耶."
"气韵能清,眉目似笑.深深入大道之环,默默守群机之要.闹里随缘,虚中分照.用作家之钳锤,与本分之草料.千毳相从兮,俱求参饱."
"胡床小小身,握麈默而神.唤醒旷劫之梦,沥干沧海之津.霁空摩尘,风月重轮.群机活活物中眼,一点英英华上春."
"觉之微妙,未痕朕兆.彻造化之源,据生杀之要.至虚而独存,当明而隐照.筑筑磕磕兮鼻孔累垂,哆哆和和兮舌头狤獠."
"眉棱棱,眼烱烱.自爱情闲,人嫌面冷.片云出岫之心,孤月濯潭之影.绝怜百亿分身,恰满三千化境."
"赤肉穿多孔,臭骨裹闲皮.已是不著便,更将描画伊.一柄拂聊为伴手,三世佛谁敢称师.鲸怒饮干沧海水,月明烂烂珊瑚枝."
"器宇潭潭,风骨岩岩.云梦之气吞八九,嵩少之道落二三.守一爻生成之机纽,秉诸祖烹锻之锤钳.捏聚放行也肖岳蓄而海涵."
"闲兮无寄,用也不痕.月虽能现影,云自不生根.活卓卓诸尘莫混,明历历旷劫长存.相随闹市堆中去,普光三昧发门门."
"不以律拘,不以禅缚.说法口窄,默游步阔.草木阳春来,池塘明月落,何妨处处相安著."
"天童比丘,还相识不.白发寒岩雪,青瞳古涧秋.现身不堕类,分影也随流.它日果能窥顶相,晴云似放去山头."
"白云之身,寒月之心.性灵麋鹿,气韵山林.不堕两头兮匪明匪暗,全超三际兮谁古谁今."
"说也说不破,画也画不成.慷慨鼻气通快,清闲眉棱觉轻.静不得像,动不流情.十方三世无安处,历历诸缘头上行."
"圆颅方衣,静枢活机.天空云淡淡,潭净月依依.十分化事成华木,默默冰壶春信归."
"握筇之像,对机之身.六根摄一处,三昧起诸尘.蚌肠孕于月明之夜,蛰户开于雷动之春.个般手段兮,分付善应之人."
"看看静,见其端.星河斗湿,月窟蟾寒.体无棱缝,用绝痕瘢.不须喝彩还赢也,已见双双六在盘."
"春山似肥,春雪才晞.默中有句,用也无机.不来而来兮非三界之笼络,无住而住兮是二仪之范围."
"曲木床稳,刺蔾杖横.揽五宗之家法,据万象之主盟.秋半风清,霁空月明.水云模楷兮无禅可说,丛林规矩兮不令而行."
"棱眉眼自深,阔口笑吟吟.峥嵘一片胆,疏豁十方心.默默春回万象,星星雪点孤岑.恁么来也兮,不用相寻."
"坐曲木床,握乌藤杖.铸佛祖之楷模,活丛林之气象.你莫来虎口撩须,谁更敢蛇头揩痒."
"袈娑在肩,柱杖入握.未动六爻,全提一著.分身是处相随,当面不须讳却."
"笑含口角,喜在眉棱.一默照源底,三乘空葛藤.清白濯秋之月,光明破夜之灯.柱杖有时横膝上,个般面觜得人憎.动而静,虚而应.专气致柔,湛神如凝.一住天童,十分没兴."
"庐陵米价百念升,赵州萝卜半千秤.只么郎当住持,洎合殃杀性命.省不省,脑后更将楔钉."
"闲云卷雨,野水怀秋.一心绝待,六处不收.是个面觜兮,还相识不."
"胸中事简,面上气和.白头随我老,青眼见人多.一身幸且惭愧,千钵相从奈何.曲木床头坐不语,玉蟾推月过星河."
"发白星星,心鉴灵灵.随机说法,应物现形.天与之清,地与之宁.野云曳曳兮,山月亭亭."
"家风贫自惭,面孔恶人嫌.点漆之眼有角,截筒之鼻无尖.颠毛寒覆雪,项瘿暗消盐.说妙谈玄兮迟钝口觜,呵佛骂祖兮诳吓闾阎."
"禅床默默,无得之得.寒淡赋心,清贫入骨.秋彻鲛人之家,霜摩老兔之窟.万象影中兮自纵自横,百草头上兮随出随没."
"眼低眉棱,骨寒肩耸.道情闲不羁,禅胆老能勇.流水清而月随,青山瘦而云拥.诸缘廓净兮拈却头皮,一句妙圜兮好看鼻孔."
"且道是何面觜,刚地无风浪起.默默闲自照心,了了倚谁传髓.白鸥暮落烟沙秋,寒卧芦华明月里."
"是处分身,如谷之神.有应之月,无私之春.行将五路开双手,一切门头只个人."
"虚而通,用而冲.默游量外,直照环中.云水一身瘠,家风四壁空.相逢有知己,点指识渠侬."
"双目寒青,秋水冷冷.半颠衰白,春雪星星.山雾霏霏文豹变,松月娟娟梦鹤醒.妙应方圜兮了无外法,尘缘俯仰兮初不吾经."
"鹤老松孤,泉寒石癯.镜之对像,谷之答呼.万缘杂错不是有,一点灵明不是无.湛存妙应兮机轮活枢."
"山林之姿,水月之像.雷潜九地之中,春在百华之上.随缘半合半开,分付全收全放.渊默家风,纵横伎俩.道超情也万法齐平,心出碍也十方通畅."
"灵灵而真,默默而神.眉毛低盖眼,鼻孔直欺唇.千华上何须问佛,百草头自然有春.一微尘里也来说法,三千界内不碍分身."
"唇口能缄,眉目如笑.应外而冲,虚中而照.全身放下是全身,一点独灵常了了."
"野云情态闲,秋山风骨瘦.真照也默默而灵,湛存也绵绵而寿.圆蒲曲木兮清白传家,老鹤苍松兮岁寒去就."
"云容闲而未收,月魄湛而不流.严净身器也依律而住,虚明神宇也唯道而游.凛凛清姿兮颠毛覆雪,寥寥霁色兮心鉴含秋."
"木老春迟,山寒雪早.潮退珊瑚林,霁空明月晓.守默自如,对缘恰好.得往得来,随起随倒.龙潭觑破天皇,马祖踏著水潦."
"芙蓉之枝,丹山之儿.一丝联自信,三昧约谁知.珊瑚寒月堕影,琥珀老松流滋.诸缘豁净兮山空秋壮,万态变通兮华丽春脂."
"衲僧拨转铁牛机,默耀灵通底是谁.月兔影沉云母地,海禽梦卧珊瑚枝.韶阳佛法嫌饶舌,鲁祖家风解惜眉.端坐环中虚白处,纵经尘劫个难移."
"曼殊大士振真风,智洗无明去夙蒙.眼翳才消华自灭,灵光独照妄还镕.木人步转初归位,玉女机回却借功.纲领提持看手段,门门变态是神通."
"侬家活计本天然,刹刹尘尘见普贤.犀角一星蟾影透,神珠九曲蚁丝穿.觉非渐次亡棱缝,幻自消镕得混圆.妙应通身无向背,古菱花不染媸妍."
"谁从普眼道场来,天帝堂前珠网开.彻底光明成一段,个中清净绝纤埃.交罗理事真空观,照破根尘不夜台.恰恰相应尔时节,陶家壁上起梭雷."
"黄金出鑛断前疑,岸走舟安觉所欺.动目是渠摇湛水,聚萤无我灼须弥.翳消便见飞华尽,机迅将知击电迟.识得堆堆庵内主,外魔那得到藩篱."
"痴根爱种力锄除,一段灵明是旧基.插草天人深会意,拈华尊者笑开眉.鱼行大士须珍重,布袋憨僧且伏惟.处处鼻头相撞磕,唯心境界你谩谁."
"觉了前前非处难,而今步步到长安.色心㳷合无丝路,法性圆融没许般.个事本来元脱洒,几人到此出颟顸.妄亡起灭功成也,应笑风旛动刹竿."
"门开三观莫迟留,得路行行到始休.鉴像照心无所住,楼钟出碍有来由.顶中具眼如天主,肘后分符似国侯.应世度生游幻海,月船风棹驾涛头."
"妙圆单复绝中边,五五机轮互换难.弦管调来声律合,梭丝织出锦文观.身心一一能分应,手眼千千不可谩.似付盐梅岩叟用,和羹无复见咸酸."
"证语由来把柄长,重重脱处雪加霜.众生相在犹流浪,寿命根除自息狂.退骨龙能将雨去,蜕鳞鲲复得风翔.郢人斲尽蝇泥也,方见元初鼻孔光."
"药病相攻双去难,心华开发自家禅.天真历历非修证,日用堂堂岂授传.高步丹霄知得计,止啼黄叶信成权.底时屑屑行泥滓,可笑蜗牛自涴涎."
"选场随手取标毬,长短期中入社流.觉后绳绳机自脱,悟来密密类难收.十分饱足雪山草,一色浑成露地牛.风扫水天尘翳尽,芦华相照月明秋."
"陀罗尼句觉皇宣,一略闻名胜施缘.端见髓心相付嘱,莫将耳口作流传.顿机做处天飞电,大器任时海纳川.不是老婆情分切,肯留文字破尼干."
"木童吟处槁回春,个里庄严功德林.垂手断崖知路活,藏身空劫忌机沈.未翻识浪无多子,不挂唇皮有一音.佛祖契心言迹外,炷香清坐与追寻."
"般游念未稳,又别住山人.雁影水中字,云心江上宾.同条如是住,千里亦成邻.深翠一枝玺,腐红五合陈.回途登鸟道,华木故园春."
"丹山凤窟冷相依,惭愧如今羽翼齐.云外翔鸣同颉颃,林间啄步暂分携.玉华衔处天容晓,珠树栖时月影低.引喙醴泉期后会,殆将新语濯尘泥."
"雪立空庭畴堕宾,丹山握手履芳尘.石人破晓初移位,玉女羞明却转身.去意江湖频挂梦,回头棠棣一成春.丛林衰色待膏沃,侧耳风霆起蛰鳞."
"米坊能者较些些,七百僧中独作家.半夜传来衣有据,机前收得镜无瑕.祖师只么闲舂碓,若子如今莫撒沙.古井先秋念枯冷,金绳钓出玉虾蟆."
"胸中行脚事分明,亲见芙蓉缀晚英.黑马踏霜元不迹,白鱼吹水了无声.投机曾弄无须锁,出手相扶折脚铛.去米去沙还未可,要须偏正竝头行."
"密室分灯光焰焰,空壶著月影沈沈.谁言古殿今无佛,只在其时来梵音."
"拖策鸣林游兴浓,要将丘壑醉青瞳.黄华尚媚秋余日,锦树那禁霜后风.转岫虵行岐屈曲,断崖虹卧水丁东.谁悭剧味平生事,分付饮茶谈笑中."
"一筇双屦征具简,幽讨胜友宾栖深.与公半夜丘壑语,慰我平生麋鹿心.倒榻雅成山水梦,落泉寒作丝桐音.归欤城寺禅肤粟,定是流想来家林."
"一从豆颗爆寒灰,头角峥嵘顶目开.碧玉盘中珠宛转,瑠璃殿上月徘徊.木人顾影当明去,石女披云半夜来.偏正功圆须转位,入廛垂手类难该."
"梦回茶碗手亲扶,雅意沩山转道枢.自唤主人酬一诺,谁违尊者应三呼.死生到日还能否,辜负当年是有无.妙得古人行履处,了无些事作工夫."
"道吾当年不肯道,渐源中路没商量.先师灵骨今犹在,无用扶锹上法堂."
"疏巢凄冷卧西柯,梦觉归思遽许多.风雨江头乱雁字,家山坞外悬渔蓑.白杨村落庞居士,青石浮图蕴大哥.倦倚苍松坐凉夕,兔推明月下星河."
"虚明一念洗粉埃,眼在髑髅眉底开.玉凤衔华春不老,金鸡唤月梦初回.匣中古剑光干斗,壁上寒梭蛰破雷.佛祖入廛成化事,那嫌榼𣜂鼻头堆."
"洞下家风虚一著,白牛耕断青山脚.而今何处不逢渠,鼻孔累垂相撞磕.阿剌剌,始信从来无缚脱."
"机梭未动若为颜,一点虚灵入道环.明月光中窥自己,白云影外到家山.金鼇转侧夜潮落,玉马嘶鸣春信还.得手应心无不可,脱然时事岂相关."
"宾茧风枝梦不宁,夜堂思对老人星.一心归去事萱草,千里相求鸣鹡鸰.树树丹枫金堕叶,丛丛黄叶雪浮汀.西山秀骨濯秋雨,窗户卷帘分远青."
"虚明道洗壮心秋,畦服蒙颅下板头.定起要看星汉兔,回机失却雪山牛."
"白鸥定怪盟事寒,杖蔾投社不多难.苇风华雪秋著岸,船月蓬霜夜转滩.丘壑身心徒役梦,江湖臭味赋游般.它时衣外传来物,唤得回头倒刹竿."
"显处机须隐,忙时智自闲.泥牛初出海,玉马复临关.寒水澄涵月,流云静倚山.回途分化柄,不作旧家悭."
"杖头挂钵丐丹丘,力破清贫一点忧.红雨几番华事老,黄云万顷麦家秋.对缘手眼通身是,应物机轮转处幽.归理韶阳糊饼话,肚皮束篾饱齁齁."
"缘丐人间一锡飞,苍岩烟腻雪初晞.风丝未许闹禅眼,云锦将看落化机.自勉丛林供食钵,谁嫌尘土翳征衣.归来僧饱上方饭,相伴春山歌采薇."
"淡烟苍树水溅溅,黄氏初平已得仙.满地痴羊不收拾,夕阳零乱绕篱眠."
"乱石深云寻野泉,老侬怪我地行仙.钟情山水醇于酒,今夜竹床成醉眠."
"方游捋遍虎髭须,空劫壶中探有无.风月满头功未转,江山入骨病难扶.针投芥粒机非爽,弦续鸾胶道不枯.归去丛林看仪羽,丹山出处九包雏."
"乌石岭头相见,长生路上常逢.正是游山时节,落华芳草蒙茸."
"缚茨枯坐九江东,镜像虚融方寸中.舜若多身禅夜看,母陀罗臂用时通.缘生谁兆有非有,寂照自知空不空.道契观音斯善应,萧萧竹雨杂松风."
"平生胸中云外峰,有闲便与扶瘦筇.但知一世丘壑味,想得十分猿鸟从.明见秋容山洗雨,清可人意风吟松.归来游兴散不尽,谁杵唤月黄昏钟."
"千里同风德不孤,心秋觉月照空壶.两头坐断何生死,一点圆明异有无.木马寒嘶青草坞,泥牛春种白云区.见闻佛事谁迎背,用处全机道转枢."
"门门通彻长安道,信手拈来还恰好.脚跟踏著赵州关,丈六金身一茎草.我初相会个中人,法法圆通见怀抱.杖屦追随来道场,不学痴禅事关扫.青山白云一径通,行行鸟道谁寻讨.宝峰师是马馰儿,相得而今恨不早.吸尽西江居士庞,唤回竖指俱胝老.泥牛力耕空劫春,木人捧出形山宝.罢捋虎须归去来,荆棘林中任起倒,午日丽天光杲杲."
"晨露晞时桑柘,宿云歛处溪山.摩诘画图未卷,渊明农事初闲."
"而今别后记丁宁,曹洞家风句未形.月满凤林寒不梦,年深龟壳灼犹灵.沈沈莫触蛇头毒,的的须明犀角星.便与放开聊展手,那时相见望州亭."
"霜晨蔾杖起孤禅,乞食山家图省缘.斜径顺风鸣竹火,飞甍迷眼映松烟.秋羹木鼈有真味,午饭树鸡无俗膻.谁谓客床卧不稳,我无支遁买山钱."
"佳处轸游念,芒鞋筇杖俱.溪寒卧虹饿,路暗垂云腴.冈树鸠呼雨,田家鸡告晡.此心亮谁语,三绕石浮屠."
"历历枢中转化机,出门气象履芳时.溪光丽濯红锦段,风柳细撚黄金丝.空空不碍浑亡我,处处相逢却是谁.会得宾头卢见佛,向人卖弄有长眉."
"劫壶浩浩洗魔缘,妙处真观自见前.的的未萌明宾际,灵灵无得入深禅.风抟海运鲲将蜕,月皎沙寒鹭不眠.触事投谐能转变,何妨大浪驾空船."
"家林稳卧一巢云,厌作梁家庵底宾.折桂手舒寒触月,衔珠眼合梦游春.庭除不见雨华鸟,麋鹿能来呼谷神.五老芳邻归问讯,笑谈相对白头新."
"麓华联蕾破春红,惭愧无私造化功.谁怕满头椿岁月,要听啼鸟说家风."
"蔬肠那著一星愁,但觉春眠粥似稠.梦外寻盟何处是,荻洲稚子绿排头."
"恬然谁作去留心,月下沧波风过林.相别相逢定何所,明明向道只如今."
"月兔含清欲喷霜,客怀陈习作归翔.虽云扫尽名言垢,我笑熏成知见香.聚石为徒头易点,悟空能讲义难量.到家握麈随宜说,莫对余机挥界方."
"觉海长鲸作蜕翔,青天端以背磨光.胸中浩浩吞云梦,眉际津津秀太行.静榻每来成友语,孤筇它往咽人肠.后将访我先传雁,为薙别来三径荒."
"夜明帘外月天霜,衲子还家机事忘.枯木吟云须内照,死蛇含毒更隄防.闻琴起舞饮光习,放镜迷头演若狂.好是重来斲蝇翼,祖师鼻孔要生光."
"略彴横门下转流,挂窗山在屋檐头.大明古意是时节,霜夜月堂帘上钩."
"耕云种月自由人,田地分明契券真.黄独将看炊作饭,白牛今已牧来纯.镢头活计时时用,物外家风处处亲.禾黍十分秋可望,饱丛林汉著精神."
"白苹风作江头秋,青鸟梦随沙水流.清兴十分蓬上月,满船载入芦华洲.斯适意,去来休.六鼇合负归来也,烟浪雪飜收钓钩."
"明月芦华未得如,清光自照本来虚.十方坐断须拈帽,一色功圆要放锄.转背石人归位后,抬头玉马过关初.尘尘刹刹见身相,方信曹山井觑驴."
"曦色云庵半堵红,霜林初暖鸟啼风.下知人在萝窗里,瞑目炉薰百虑空."
"束肚三条篾,恬然卧家林.机深大仰寂,用捷长沙岑.空壑溪鸣玉,疏筠月漏金.东山师叔在,此道未浮沈."
"一口吸尽西江水,马师家风擢然起.老庞俯伏嗣芳尘,古也今也谁如此.超然道与若人交,南游浩意未相饶.风清骨秀眼寒碧,玉井冰壶冻不消.羌床孤卧净名室,无住无依脱虚溢.渊然一默乃全提,不二门开肖当日.佛事圆来作归想,出门歧路平如掌.到家儿女独𪢮头,相对无言得真赏."
"山麓水滨竹木阴,我侬懒养静居深.一生自足淡中味,三际那收闲底心.壑云未成出岫意,松风能作下滩音.十分清兴与谁共,想有沃洲支道林."
"世间尘杂长人瘿,归卧萝龛霜月影.里许离微妙转功,玉壶夜汲瑠璃井.吾家语味嚼枯硬,醉饱回来双眼冷.云水明明得自由,六门事外谁关屏."
"禅腹须来竹篾缠,好看水牯自耕田.布单不卖三千里,树耳谁疑二十年.一句合头尊旅会,十方坐断正偏圆.它时投杖来相访,且莫穷忙空竖拳."
"烧痕笋蕨富登春,谁解看承庵内人.天供异华功未尽,龙吟枯木病难泯.夜禅终作寒蝉蜕,昼卧何妨倦鸟伸.后日重来勘诸祖,阿谁钩上赤梢鳞."
"这开梦觉底因缘,佛佛心同亡后先.一点灵明三世外,十分妙净万机前.琢磨自得丛林下,游戏何妨百草颠.尘刹纵横俱化事,起家人只奋空拳."
"去去之人乞食心,春风浩荡洗丛林.松蹊香腻糁黄粉,竹坞清癯包玉簪.炊甑分珠斋钵满,净瓶汲月夜塘深.归来磨濯光明在,向道尘泥不涴金."
"呼筇起寂下云居,寒麓回春寻友于.烟染草芒三径暗,雪晞麦脚一鉏濡.欲求真语涤尘想,那畏峭风生粟肤.不见诗郎归怅怏,清癯时对石菖蒲."
"原鸰能作归呼音,暮风堕叶秋在林.路沙漠漠水潏潏,夜色冉冉山阴阴.坐冠多士自省短,挽袂乃友相知深.乞与高闲偿夙歉,闭门稳卧舒疲心."
"杨柳斜风力弱,芭蕉击雨声寒.莫把见闻作对,谁将声色相瞒."
"真源不皱风,月兔影澄水.枯情但恬如,默默饱禅味.家风乃廓然,当年第一义.机轮转有方,万化出弹指."
"云麓胜处夙未到,清行兴锐忘崎嵚.谁无瘦杖少扶力,我与幽人同赏心.壑津软缘自宛转,岸树老碧长阴森.溪西乞火煮茶去,竹里人家斋磬音."
"东山聚散亦夤缘,华吐芳姿柳锁烟.肯处根尘非一一,用时手眼恰千千.塔中祖有相传事,岭外人元不会禅.后日能来圆此话,未嫌敲枕唤春眠."
"东风吹断濡华雨,淮上秀峰青可数.束屦欲寻南北山,卷衣又别东西祖.渊鱼蒲鸟闹一家,汀笋溪蔬甘两箸.处处相逢记得么,夜寒月在珊瑚树."
"云林风雪暮纤纤,滴沥寒声晓断檐.一点丐心盟杖屦,十分化事入锤钳.霁光如拭月无碍,华锦落机春不嫌.百亿分身遍尘刹,见闻萧洒孰相黏."
"苕霅溪头柳眼青,食时持钵众香城.诸邻定怪颠毛白,久客自怜心境清.重念雪寒亲麈语,无忘水暖走鸥盟.饱丛林汉深相悉,笋蕨春山次第生."
"温风促客下云岭,触处无心即道游.得坐会当明变豹,出门须解倒骑牛.冲烟筇入青萝径,载月船回白鸟洲.中外夷犹功迹绝,㳷然天水一成秋."
"若子能来过我门,端知良遂志弥敦.微尘破处得经卷,万象纷时空眼根.与世支离谁恶意,怪人棱瘦自秋痕.归兴定到家林稳,山月流明洗夜昏."
"里许由来懒荷担,百草头上何廉纤.半夜对月笑拍手,不见喷霜三脚蟾.劫空有句妙如许,公去谁余对眉语.后见太平堂上师,敢烦为我分明举."
"明月堂虚客不留,衡湘秀处赋清游.回途复妙无遗影,天水从来一样秋."
"溪头买船归鄂渚,一櫂清风夜蟾午.行尽韶山半月程,白云儿就青山父.岩头老子末后句,此到将知问不语.无缝塔前风色高,洞然不隔丝毫许.丁宁此去快须回,吾家之子要全才.不坐两头明暗路,偏中归去正中来.阿呵呵,胸次风流知几何."
"木落山骨瘦,水退沙痕隆.渔舟弄江日,一叶浮软红.眼底事不俗,道人心若冲.旛竿头进步,云水展家风."
"涩舟沙水岸棱棱,岸上春泥深涴藤.回首康山怀结社,真情祖室事传灯.子孙亹亹雪庭可,衣钵绳绳舂屋能.坐照少林墙面意,湛明心地莹如冰."
"残毳编衣裹槁形,胸中底事独醒醒.亡机冲应用时妙,活眼冷窥虚处灵.语秀锦云春片段,气清梅雪晓零星.而今功尽牛头懒,华鸟不来风扫庭."
"真实人居遍十方,至游处处露堂堂.鹅于水器择其乳,蜂在华房采得香.心鉴照中无垢翳,道环虚里见神光.能来闹市住三昧,鸟度长空迹不彰."
"风立沙根肤粟顽,冷涵星石水湾湾.登舟欲济轩窗底,扶槛政疑图画间.云拭山容苍玉障,日浮江面紫金环.回头五老相招我,林友无嫌夜扣关."
"胡床拥毳怯春寒,怀丐人行野雪干.风信入华披锦段,月魂堕水濯金盘.浄名取饭亡多力,慈氏开门只一弹.妙得其中佛受用,头头成见不相瞒."
"佛灯谁我续光明,果若莲开大梦醒.香草有心持洁白,兰膏无脚湛寒青.默耕化外那知夜,真照壶中不觉冥.家世儿孙传底事,从教辉耀显门庭."
"家林一锡飞,炊处青烟微.严默起禅板,虚通转化机.溪寒秋染色,月冷夜流辉.莫学西山亮,此行宜早归."
"佛事潜通兴化门,用时斤斧莫成痕.全机超出轮回际,一句拔除生死根.凉吹洗磨烦袂暑,素蟾排逐夜台昏.鹅王引饮唯醇味,水乳斯分不我浑."
"重轩瘦立曲栏头,岛屿青微冷枕流.望眼解随沙水转,赏心真与岸云浮.平分野色连延屋,点破江光相趁舟.般若空宗深得义,森罗元不碍人休."
"屠苏对碧溪,霜草露幽蹊.顾我丘壑醉,知谁尘土迷.萝门窥窈窕,云磴履高低.猿鸟未相弃,伴人烟树栖."
"夜来霜吓橘脐黄,乞与归人怀冷香.到日跨门须转却,白头不是本生娘."
"妙尽功圆转处幽,若人真解倒骑牛.雨蓑风笠旧行李,适意明明百草头."
"枯歇身心百不思,湛圆自照劫空时.妙明智鉴那留垢,虚廓灵机未度丝.的的髑髅看活眼,堂堂尘刹用闲眉.是须恁么承当去,鼻孔累垂识祖师."
"真味酣心倚瘦筇,萧骚风啸一蹊松.无人共语圆通境,笑看云吞石耳峰."
"青山放足溪转腰,蓑翁理网儿摇舠.先生畴日骑鱼去,岸上人家谁姓陶."
"水从乌石山前转,人在斜川岸上行.寂漠柴桑古祠下,我来无酒酹渊明."
"妙则不粗,湛则不浑.妙湛而照,莹然亡痕.云山是主,水月无根.瘦坐一默,虚融六门.窍作风籁,华含春恩.相承个事,子子孙孙."
"沙风漠漠卷烟湖,默默渔舟似有无.五老回看更痴绝,渠应怪我得工夫."
"可中滋味欠些些,成就庐山笋蕨家.丐事子行黄苇渡,盟心人在白鸥沙.和羹户户俱煎卤,扫雪村村欲没靴.味及衲僧初偃月,圆通只个是生涯."
"庐山淡薄已多时,谁与丛林洗败姿.为爱海冰资菜味,不嫌春雨破华枝.仙陀婆事行行辨,舜若多身处处宜.快意截流船到岸,江头风顺看樯旗."
"阿祖江滨插苇枝,丛林蕃茂果臻斯.师门昆仲知名旧,缘法东西得面迟.沙上盟寒鸥怪晚,屋头字草雁来时.月明古渡清铺练,千里同风不隔丝."
"雪梯陟云顶,来寻坏衲师.破峡水一脉,挂松月半规.疏旷麋鹿性,厌饫丘壑姿.眷言携不去,迟立倚筇枝."
"混处还须转侧看,底时妙在一丝端.闲云卷雨秋空阔,明月流辉夜水寒.棹破波光华细碎,梦惊蓬晓影团𪢮.真机分应头头准,却出黄芦把钓竿."
"松烟竹蔼细蹊通,清津白石寒珑璁.艾禅真是甘蔗种,香林再吹薝卜风.一溪冷引藩篱外,五老秀蹲怀抱中.写目轩窗意幽远,淡然消息不雷同."
"过门衲子上饶人,破我胡床默味真.道活髑髅前有地,用冲赤肉上无尘.盟心芦笋白鸥社,梦眼华枝蝴蝶春.满著圆通无尽意,四衢处处主中宾."
"衡岳迎秋翡翠瘦,潇湘漾风瑠璃皴.夜船载月急如箭,归去来兮休问津."
"枝藤结伴得游娱,怀习难宁寻旧居.云水梦思孤榻稳,山林眼味四窗虚.秋衣未絮怯繁雨,午饭无盐甘软蔬.老境端来偿底志,道同巢鸟与渊鱼."
"来谒芭蕉大仰孙,要明圜相识躭源.横山烟雨洗秋骨,掠面溪风吹暑痕.菖蒲叶瘦水石秀,枇杷树密轩窗昏.阿谁床头柱杖子,乞我款曲寻云根."
"雨暗冈头客路,炊烟山里人家.映水竹鸡聒聒,飘风字雁斜斜."
"耿人胸次佳处,借力床头古藤.风树叶颓淅淅,秋山骨瘦棱棱."
"老阿师卒无嗣,石浮屠立有年.丁宁金针玉线,惭愧鸾胶凤弦."
"石床冷卧禅虎,阶芜秋跳草虫.有念耿怀陈事,无言凄立西风."
"风霜磨洗秋空清,月浴星河分外明.默默玉壶中自照,家传清白妙难名."
"不肯云林伴冷凄,疏山归谒矮阇梨.非枯桩句如明白,会要重来摩伏犀."
"吉祥草织禅家供,一片瑠璃滑无缝.门掩鳞鳞水不流,窗含冉冉云初冻.坐寒风月蒲芦秋,睡足江湖鸥鸟梦.而今卷处追昔人,隐隐犹怀鼻头痛."
"玉龙退残鳞,编庵事枯兀.禅栖锦凤巢,道履霜蟾窟.饮兹明月津,濯彼微尘骨.五叶少林春,家风未湮没."
"絮风花雨一春残,未厌兹亭夜倚阑.隐隐三山抱江月,清凉境界露松寒."
"赤头老师无拣择,灊峰染翠吴塘碧.明明万法入齐观,豁浄丝毫元不立."
"道人归作山下宾,霜筇笋屦飘孤云.到时春满石牛谷,蔬蕨是谁相与分."
"秋风濯烦骨,日日觉清省.相与事枯禅,所养饱正命.老蟾浴星河,魂魄明耿耿.真味入谁肠,但知百念冷."
"青桑柳暗山前路,麦脚含滋一锄雨.阳林桃是旧家春,冷眼灵云合头语."
"云阵纤纤洗花雨,深竹新闻子规语.青山白云吾定居,枯肠那著归思虑."
"鸟拳花枝作春语,风日焕然晞宿雨.水肥山翠木欣欣,芳事骈罗不容数."
"华蹊归来鸟啼暮,庖舍炊烟卧风缕.西窗旧有竹肋床,伸足曲肱成栩栩."
"隔年相逢瘦惊许,风立溪头少时语.缄情客上钓鱼矶,四面垂云一蓑雨."
"印空印水印泥,无言桃李成蹊.随分纳些税赋,牧牛溪水东西."
"印泥印空印水,疾雷不及掩耳.豁然楼阁门开,消得轻轻弹指."
"印水印泥印空,谁传祖称家风.梦眼影迷一色,转身体合全功."
"尘刹分身看化机,青烟几处午家炊.面墙坐照丛林事,持钵丐缘云水饥.出谷鸟传春次第,漾舟人爱月相随.归来定有饱参句,笑解枯禅篾肚皮."
"将看秋早瘦风林,禾卷黄云副丐心.妙印手中那外物,虚空胸次不容针.谁家落甑炊香雪,后夜归船棹软金.洗足蒲团松石上,绕篱山水有清音."
"泥沙淘洗浪煎干,一片照人冰雪寒.意得试莲浮卤力,默知随筯入蔬盘.万家婉婉能相助,众口调和信不难.无像有神聊勘过,圆通眼在舌头端."
"饮茶作别出萝门,相送犹怀握手温.断雁几时归缀字,浮萍随处卧生根.秋风窗外拥芦雪,梦冷床头堕月魂.麈柄年来疲转徙,却思红颗共炊盆."
"颠毛垂雪堕清贫,卧久风林梦转身.一境妙明还就父,六门虚应却来人.凉秋月兔流魂莹,湛水云龙蜕骨陈.家法儿孙须力振,此行未可腐宾宾."
"未能老养卧林麓,要乞优恩除发须.濯足沧浪岁寒事,终来清友石菖蒲."
"挽衣苦怪不我住,怀事乞成今乃时.雷动定知开蛰户,春寒无要勒华枝."
"嘤嘤鸟鸣如客情,行行柳眼向人青.投心旧友春成物,汲水前溪月下瓶."
"梦里结忧三变事,觉来还喜一成春.莺华时节洗衰落,不信余寒犹著人."
"服像中情将有得,江湖底事勿相忘.橘洲白鸟秋成伍,渔火莼羹蓬底香."
"应缘分影来池月,游世无心出岫云.适意归来尖屋底,蔬畦还与力鉏勤."
"朱丝不用挂烧桐,一曲新丰为送公.后夜老松风籁静,皋禽不见月巢空."
"浮舟春水作归征,家有良田可饭羹.久客回翔云一点,旧巢卧看月三更.人猜我住尖头屋,尔去谁扶折脚铛.为问岩头穷鬼子,当时何似此时生."
"我初浮舟济九江,幽寻兰若山苍龙.王摩诘画倚栏槛,谢灵运诗开绮窗.艾禅高谈肖琢玉,法身雅论非枯桩.梦回便是圆通路,月冷上方钟一撞."
"伐木清哦癖在肠,握筇苍磴履重霜.玲珑堕壑乳泉响,萧瑟到门松吹香.高寒夜雨冻一色,虚浄晓云流五光.社散荷枯有遗友,目青须发半沧浪."
"晚岁丛林闹苇麻,可中著眼辨龙蛇.行当五路我能事,坐断孤峰渠作家.佛法从来如嚼蜡,朋俦此去似团沙.音书不寄思惟尽,千里同风却较些."
"勇退归来适旧游,家林禾黍一成秋.黄芦雪照沙头屋,明月波浮江口舟.耕道谁从夫子后,逃禅今与老僧俦.柴桑试问陶彭泽,风味真醇相肖不."
"标心脱帽法丹霞,借力堂前刬草些.塞上不须嗟失马,杯中端欲断疑蛇.久怀甘露濯尘骨,将意丛林开觉华.古渡雪芦明月共,一壶秋色属吾家."
"水牯老行步稳,蓑郎痴歌笑繁.物外初无尘滓,胸中别有丘园."
"桃华濯锦春水寒,洞门窈窕玉勾栏.三峰拥翠云吞屋,九井扬波雪溅坛.象帝先身元老语,谷神后事阿谁观.羽郎清瘦发半白,待乞安期五色丸."
"支径入穷谷,来寻道者庵.梵音今默默,华雨尚毵毵.夜白月半屋,寒青灯一龛.梦随歌吹去,借路过江南."
"踏雪到人家,投机的不差.月魂通水脉,春信入梅华.去觅炊香许,来宽束篾些.上方分佛事,先我过毗耶."
"渊源彻底碧涵秋,谁道寒光凝不流.转盼芦华与明月,更无一物碍船头.去来得妙,纵横自由.巨鼇犯饵快须掣,便是仙山坠也休."
"越境能来访我,扶筇颇肖游僧.得与坐间语味,谅其胸底怀冰."
"梦晓寒松挂月,心秋古井含津.至道百家合辙,同风千里成邻."
"欲下前时雪磴,重开向日风翎.此去丁宁华鸟,莫来狼藉春庭."
"归来三径春草,梦卧一团雨蓑.白发暗移玉烛,昏窗浄洗金波."
"世外道人有在,庵中瓶粟无储.过客未容空去,挽衣相与分蔬."
"西风木落山露骨,秋月在水波濯魂.客意归卧四明麓,三世佛从禅口吞.大千俱坏我不坏,三六相昏渠不昏.劫空照见造化种,回首应物亡尘根."
"箨龙出丛林,脱锦露新绿.昂藏引头角,密密均节目.娟然尘外姿,云雾腻寒玉.翠满东窗阴,心眼扫恶俗.虚静颇道情,清癯见风骨.惠我不老春,为谁无弦曲.葛陂蛰时事,第恐雷雨促.不能留高闲,双碧淡相瞩."
"朅来林下人,挂冠脱朝绿.身闲道愈尊,神静碧照目.落落我就璞,碌碌谁如玉.欲学陶渊明,高情异浮俗.白云无定心,青山有奇骨.肯从莲社宾,共奏无弦曲.佛生等一念,日劫讵延促.倾盖同故人,道存聊一瞩."
"阿牛纯热不鞭牵,卧向古源苍树边.春谷玉田看去种,雪山香草饱来眠.背头隆骨任丰载,鼻底流津大作川.异路行行哮吼处,莫忘露地未萌前."
"一跃龙门适旧怀,棱棱浪级向人开.洗尘云阵浇华雨,借力天衢破蛰雷.略彴驾溪桃水满,浮屠瘗骨玉山颓.欲知佛眼无遮障,须到灵光不夜台."
"空岩俨若虎头苍,云腻岩前草木光.竹吐锦萌春雨饱,松含黄粉野吹香.石床蟠足散征倦,道境洗心聊坐忘.投饭上方兰若去,未能痴学顾长康."
"轻轻弹指便开门,百亿门前百亿身.妙应因缘通处处,圆明个事遍尘尘.华间蜂采黄须蜜,柳上莺传青眼春.归日相呼满钵饭,一时分付饱参人."
"声利明来若梦游,肯迂征家宿云栖.情高素抱山樊志,性淡幽寻松石俦.爱我家风清入眼,问伊时事默摇头.今朝送别还孤坐,空对炉烟篆字浮."
"紫霄峰顶金浮屠,风铃扬音闹苍虚.玉栏中地稳行道,云磴下林新葺庐.江山怀抱富不恶,霜月轩窗清有余.老眼寒青伴耶舍,炷香心醉竺仙书."
"豁浄虚通入觉场,体前一段本来光.孤禅恰恰如担板,默照明明似面墙.秋光芦华两岸雪,夜寒桂月一船霜.迢迢象外行归路,雁字低低正夕阳."
"万指相从作正观,出求卧席著蒲团.恬处歛雨野云薄,湛若磨风秋水寒.卷去犹知鼻头痛,坐来方信髑髅干.芦花明月阿谁事,人在江湖把钓竿."
"吉祥长者草茸茸,香软登机棱路通.卷去若人呈己事,得来与我展家风.默游两岸雪芦外,瘦坐五湖烟水中.未许春眠梦蝴蝶,大方引步劫壶空."
"衲帔蒙头自照人,月明堂上转机轮.肯传千里鹡鸰语,要作十分棠棣春.雪岭同风当日事,石头束篾旧时麟.家林归卧长连稳,满眼清光不见身."
"雪屋高寒能我过,疏梅清秀雪林柯.不悭屈宋楚人语,来试宗雷莲社科.后会说盟如有以,此行洗念入无何.春风迟立栏干曲,白雪楼前船弄梭."
"吃茶去语落诸方,聚首商量柄杷长.相席是渠能打令,同尘输尔解和光.舌头狤獠明无骨,鼻孔累垂暗有香.盏橐成来圆此话,侬家受用恰平常."
"温风在山谷,青紫班芳妍.浩然春公心,不作彼此偏.其来初无像,荣事亦自然.云容淡如鹤,草色齐腻烟.竹萌裹豹袴,蕨茁引儿拳.盘箸富可喜,齿颊甘亦便.山水濯尘念,风云会前缘.苇江怀道人,拥众几两千.顶门眼照世,胸中海吞川.同雏丹山巢,羽成各翔迁.而今欲住集,相见而忘年.执鞭驱并驾,未愧无彩鞯.白鸥行作伍,水蔬对烹煎.抚摩青石牛,不得陪高眠.将趋皖口市,就买莎郎船.回首谢诸祖,觉法吾所天.慧灯耿不夜,心花芳枝联.后日儿孙辈,莫怪森罗前."
"岸树藤绳欲解维,海门蒲席弄清吹.舟不涩,兴无涯,回首灊山烟翠姿."
"一苇江头老白眉,而今问讯慰相思.风静夜,月明时,满眼寒光下钓丝."
"一宿曹溪今乃时,永嘉想见未忘兹.如何淮风遏行色,不得扶杖相参随.斯须佳惠玩珠璧,璨然倾泻胸中奇.词锋明锐许谁敌,禅悦清酣还我追.约君入社背时事,种藕著华春满池.道在金兰端未艾,回头阅世真儿嬉."
"石霜拈处最分明,万万千千一粒生.归日饭香穿鼻吼,相呼作舞下堂行."
"云门糊饼赵州茶,里许明明著得些.公案见成知味底,一千二百衲僧家."
"解开篾束肚皮宽,子去谁忧甑釜寒.云水相迎船到岸,饱丛林事不相瞒."
"芦华明月水茫茫,激箭风舟破冷光.亲到庐陵酬米价,那时开口便相当."
"去去西江趁便风,丁宁底意语庞公.归来定是通身饭,直下人人识己躬."
"霜风猎猎扫平野,沙头蓁翳浄如燖.淮津斜转龟山麓,云汉微分雁塔尖.篱落梅梢春点点,庭除松影月纤纤.禅家况是不羁友,问讯勤来想未嫌."
"人头膏火底心休,来预林俦默默游.犀晕成时月魄夜,雁行断处霁容秋.百年分付三椽下,万象峥嵘一指头.归去懒融无伎俩,庵前华鸟莫相求."
"南风帆腹饱,半夜渡沧津.鲸海漾新月,仙山寻故人.浪寒千里雪,烟暖十洲春.来就昌黎语,良惭我效颦."
"归去家山雪未消,到时雪后翠棱高.豁然直下断三际,卓尔个中抽一毫.化钵不妨游幻海,虚舟何惮驾惊涛.因缘成熟袖双手,莫学吾家败酒糟."
"檀度夤缘约远寻,利他方称出家心.丐行端取丛林饱,耕缛不嫌泥水深.地面丕平春种玉,波痕清浅月浮金.栽田博饭吾家事,一段风规得老琛."
"衲僧兹欲起家门,老牯鞭催泥水浑.混处蹈翻明月影,转时耕断白云根.力田辛苦遵吾祖,炊饭馨香饱子孙.底事既归蒲坐稳,湛圆心鉴夙忘痕."
"入廛一钵是生涯,来自寒山拾得家.晓影玉钩萝户月,春丛黄粉蜜房华.午炊佛土香传鼻,参饱云门饭打牙.准拟神通何处借,浄名居士住毗耶."
"熬炼渠经几度难,炎炎炉鞴里头看.可中皓色从来莹,直下沧溟吸得干.力展家风排淡薄,妙将滋味破辛酸.道人意满期归也,雪拥茅檐不觉寒."
"红炉焰里结冰霜,收拾侬家妙有方.舌本要资云水味,鼻端相助蕨薇香.扫归茅舍闲堆雪,坐照金盘浄发光.去去道人成底事,芳滋许我沃枯肠."
"作别江头五载余,海边相访未嫌迂.山林意与世几绝,丘壑姿逢秋更癯.约我道耕新活计,辍君诗战老工夫.儿婚女嫁谁家事,居士有心从马驹."
"畦衣我是出尘人,卜筑高堂与月邻.床上金刀香剪桂,箧中玉斧冷修轮.寒癯破梦无嫌病,清白传家不愧贫.门外潮平船著棹,点头老兔静分身."
"出门云水任茫茫,相应相酬许当行.一切时无第二念,雪峰于此谢灵光."
"吾家消息默中看,看处虚明霁月寒.一色是功须转却,石霜端要髑髅干."
"溪头茅屋远追陶,斗米而今懒折腰.汉水丈人甘抱瓮,箕山居士厌鸣瓢.心秋霁月夜相照,鬓雪温风吹不消.身世曲肱分付梦,蘧随蝴蝶到华条."
"横溪一径两山分,深翠茏葱竹日昏.流水漱冰寒有骨,闲云歛霁雪无根.应容野毳来投饭,不管春眠往扣门.窗几薰炉摇篆字,龟床麈语对清温."
"飘飘捉杖出烟萝,行丐身心遽许多.针鼻细中投玉线,机头密处度金梭.应缘片片云成雨,分照团团月在波.底意周旋便回首,旧巢寒卧雪林柯."
"大冶镕金入范看,不嫌口阔肚皮宽.得来妙触通身眼,浄放光明赤肉团.衲子落成俱受赐,檀那相助许投干.底心试问楞严友,道契圆通只个般."
"范金为镬沸兰津,分付楞严会上宾.妙触宣明渠具眼,纤尘不受我通身.投谐冷暖浑忘水,迎合温和似得春.炉鞴相催成底器,量吞云梦可斯人."
"至人亲见古观音,化迹今居海上岑.烟机外分青嶂骨,水天中见白云心.潮痕拥岸棱棱雪,月魄浮波烂烂金.根境一如能所断,圆通游践法门深."
"得得来寻真歇兄,孤舟扬檝顺潮行.重联断雁云中字,远赴闲鸥沙上盟.新味清油燣紫菜,古方淳蜜渍黄菁.海山只个供盘筯,一段家风不世情."
"驾潮舟涩岸头沙,得与岩僧款语些.梦付庄周窗外蝶,疑醒乐广酒中蛇.夜堂莫怪云悭月,春峤将知雨促华.想像旧山归去路,照门新锦眼迷家."
"化事而今尽付君,归来还我验儿孙.诸尘正受盛于钵,一句含胡覆却盆.别处见人知雪岭,自家吃饭识云门.底心肯负檀那力,开发真机报施恩."
"衲僧田地有来端,底意相携出问檀.春坞耕开云锦晓,月津划破练光寒.饱期束肚三条篾,功就移身百尺竿.恰恰相投看规矩,谷声鉴像一般般."
"妙触宣明不洗尘,楞严会上悟心人.潜鳞窟宅半篙水,枯木形骸一杓春.涓滴量同法界性,发毛垢浄虚空身.南园应问聊弹指,用处绵绵谷有神."
"濒海人居不事田,生涯清白是家传.雷鸣山麓潮横雪,津出泥沙卤泛莲.冰玉色承熬炼力,蕨薇滋藉合和缘.舌头妙有圆通眼,坐断丛林五味禅."
"默默中居底是庵,白槌上首乃同参.深明铁磨莫颠倒,真见末山非女男.坐里水天能湛湛,门前华雨任毵毵.一言妙证超名相,不惜眉毛笑翠岩."
"半毡半幅一羌床,寒淡家风肖老庞.容易著身藏北斗,等闲开口吸西江.龛灯梵夹香摇几,茅屋禅蒲雪照窗.方外友于思对麈,隐人胸次作舂撞."
"线蹊密密度金针,一一针针观世音.妙浄庄严成相好,光明感应发身心.江横练色月浮水,雨灌华枝春在林.闻见可中超有路,普门处处许相寻."
"明月清风霁景凉,华鲸喷雪水茫茫.灵然一点谁人委,怀抱千年作夜光."
"桂毂谁将玉斧修,风帘收卷许相留.虚明窗户不知夜,清白身心长濯秋.鹤梦巢寒松挂壁,鱼惊波动水浮钩.胡床瘦坐摇香篆,浄照壶中一默游."
"一霎山前春雨干,丛林气韵洗衰寒.水明玉兔随征棹,线重金鳞上钓竿.午钵莫嫌分饭甑,千僧无念集蒲团.化机妙应头头准,手眼通身不著谩."
"归来萝茑挂烟蓑,钓月耕云倦也那.山上山下吞佛语,溪东溪西牧牛歌.廿年树耳亡疑著,一个拳头得用么.做尽平生闲伎俩,赤鳞无奈瓮虀何."
"秋入眠床水一方,江湖风月坐来凉.浮浮爽气仙游去,身在苍烟白鸟行."
"炷香坐羊毡,默默心住禅.仙桂萌兔窟,神珠媚龙渊.湛照自家事,出随群动缘.应机分手眼,不翅有千千."
"得得客来窥大方,松间目击揖归堂.秋横两眼瞳人碧,云拥三衣栀子香.夺席胸襟君隗礧,愕邻须发我沧浪.竹床相对夜深语,河汉濯磨星斗光."
"五月人间膏火煎,清风麈对有夤缘.点头顽石能明证,借口虚空解讲玄.随类佛身分百亿,出尘红卷等三千.未闲相约蒲禅稳,作别又趋华雨筵."
"慰心佛氏未萧条,卓卓缁林有俊髦.知见香熏舌本利,名言垢浄眼棱高.锦云脚踏冷修月,仙峤牵颓闲钓鼇.良遂肯从麻谷后,声光矫矫壮吾曹."
"一昨书来约见过,迟留行李未成那.梨黄枣赤秋如许,发白眉庞老奈何.相伴采薇云腻袜,不嫌伐木雨濡蓑.对床默默香摇篆,霁月夜窗悬女萝."
"乞食因循答教迟,想能心照未相疑.三年约友共连璧,千里同风那隔丝.鞭笋嫩黄出泥土,槿华寒紫裹藩篱.雨驱暑去晚明霁,来雁门头字脚垂."
"法喜为食,慈悲为舍.信佛是归,视身如借.住正念以唯勤,趣外尘而无暇.机闲万象光中,眼活髑髅眉下.彼亡也梦蝶露蝉,自得也云犀香麝.神游真浄兮天水同秋,心印妙明兮风月破夜."
"历历机梭看转旋,衲僧手眼有千千.将知白雪上方饭,出自黄云负郭田.溉灌流金溪口月,耕犂卷幕陇头烟.和泥合水谁家事,参饱元无分外禅."
"虚廓襟怀作丐游,机缘处处定相投.开田大义聊舒手,得意忘言暗点头.白牯耕回山月晓,金刀剪断野云秋.长连趺坐通身饭,一饱分明百不忧."
"晓径风香雨阵红,凿崖棱石上梯空.劝归鸟语春过半,投饭人家日正中.山怪翠寒台对偶,溪能柔碧剡相通.杨华便是浮萍草,踪迹又随流水东."
"枝筇同到覆船巅,暂寄筇枝借榻眠.山水钩帘知属我,烟霞腻枕梦游仙.觉来笋窟投蔬筯,闲把华房入线编.想像玲珑岩下雨,春寒犹可卧羊毡."
"明白家风月洗霜,道人寒夜坐绳床.安身谁效兔三窟,返照自如龟六藏.疑若蛇弓蟠酒醆,妙同蜂蜜得华房.默游宛转臻元极,虚廓无涯步大方."
"慈悲方便事,触处有工夫.应变随声色,团团盘走珠."
"君家炊饭办蔬薇,日供畦衣三阿师.海上浮杯登岸后,云间飞锡过门时.伊蒲塞作新香气,宾度卢迎老白眉.施受等心相称可,月随流水下春池."
"老能碓下米无舂,一出相烦作变通.阵阵香风看稻熟,番番时雨见年丰.手携拍板傅大士,杖挂剪刀梁志公.妙应群机真绝待,秋清河淡月行空."
"缀钵持来勇入廛,家家行结胜因缘.三千界重慈悲佛,五百生称忍辱仙.芳濯丛林春冉冉,明随流水月娟娟.饱参事与千僧供,洗足蒲团枯木禅."
"脱尽尘机真出家,平持心地是生涯.法堂刬草堕僧数,舂屋传衣联祖华.想变石头山下虎,悟空弓影酒中蛇.寒枯只么清修去,佛种从今却较些."
"妙中有慧独醒醒,历历机前自照灵.老兔梦寒眠浄魄,真犀心醉得通星.道游刹刹参诸佛,智破尘尘出大经.顽石点头挥麈尾,坐间华雨一番馨."
"万指生涯一钵归,丛林宗尚默无机.道耕自信我寒槁,妙用相烦君发挥.薜荔藩篱秋蔓衍,女萝窗户月依稀.时时处处通消息,物象都卢入范围."
"鸟窠闲口聊吹布,雪老低头却入庵.生死同条末后句,也应千里问同参."
"南山去见雪峰师,古涧寒泉瞪目时.彻底无痕才识己,转身有路复名谁.子归父处那求顾,云向山来不待吹.西舍机鸣聊织锦,梭脐阴阴细飞丝."
"夹山钩上得芳鳞,不作当年棒喝嗔.直向劫前分手眼,端能化外拨机轮.是须眉底有筋汉,方契寰中无舌人.彻照自宗知细密,任从天下乐忻忻."
"谁问春泥没履牙,萝门窈窕绿差斜.幽芳松菊渊明径,深秀溪山摩诘家.默照佛灯寒不掉,对缘心鉴浄无瑕.仍闻懒甚融居士,庭鸟几番狼藉华."
"木落空山霜,夜楼时一撞.随风度林岭,唤月到萝窗.响应虚传谷,声飞不碍江.梦回天意晓,蝴蝶失双双."
"梅福仙游井汲枯,而今云水稳禅蒲.青原门下藏麟角,黄蘗床头捋虎须.学子柏庭寒立雪,檀家饭甑软炊珠.乞归将意丛林煖,松食荷衣良槁癯."
"丛林百丈有清规,特设堂安老病师.隐几虚心还自照,炷香孤坐绝他思.妙穷正念空三世,浄洗余昏月一墀.底意欲从何处问,毗耶居士饱相知."
"泛舟谁畏海门津,丈室来寻彼上人.麈语欲求青眼旧,友心未爽白头新.黄家羊卧藩篱晚,梅氏仙游岛屿春.糊饼馒头看手段,观音妙智在尘尘."
"廓虚田地绝蓁荆,望断玉壶冰鉴平.素色依稀云拥耒,练光片段月分耕.意为衲子延筇履,力丐檀那助饭羹.将见金牛笑相唤,丛林气像不多争."
"海上鼇峰裹绮霞,梅仙朋旧有生涯.清眠梦落三山月,和气吹成一县华.去驾风舟寻长者,来分甑饭入吾家.待君归扫余疑膜,杯影垂弓不是蛇."
"三椽五合不求余,汩汩营营笑拙疏.妄立是非徒喻马,乐同彼此解观鱼.洗霜骨出山宜瘦,答响神藏谷应虚.莫涴人间名字垢,身云心月本如如."
"风澜未作见灵源,六处亡功体湛存.诸法性空方得座,一弹指响顿开门.寒梅篱落春能早,野雪棂窗夜不昏.万像森罗心印印,根尘超豁妙无痕."
"家家种玉满区区,谁裹烟蓑细步趣.千里同风休缀缀,十方一色尚拘拘.梦醒光彩两头断,坐稳身心三际无.清白传家衲僧事,其间转处看工夫."
"尘劳排遣廓而明,灵照心空合未萌.妙尽源穷成本得,从来等佛与众生."
"圆虚里许得真游,离水犀通一点秋.机应无私登鸟道,妙同明月静随流."
"雨华几席自清馨,茗碗初收篆缕青.柔弄柳条风剪剪,冷濡梅蕊雪星星.不嫌黄卷闲遮眼,有意微尘破出经.思大气吞三世佛,儿孙未到败门庭."
"云水千僧共默耕,烦君乞食出山行.蕨薇夜雨萌寒麓,桃李春风织锦城.空谷一呼同响应,圆珠众色合光明.上方此去分香饭,为我先须见浄名."
"卷衣破晓下连城,意欲分炊往上方.僧钵饭归三篾饱,蜂房蜜合百华香.柳丝莺友调唇滑,云锦人家照眼光.应变纵横看伎俩,随身干木惯逢场."
"枯禅胸底洗余纷,一点虚明湛若存.刹刹尘尘成浄土,华华叶叶发灵根.无心颇肖云为润,有照浑如月破昏.舒卷纵横俱在我,个人真得总持门."
"森罗万象本同根,个事虚通有化门.历历当机元不爽,头头大用了无痕.妙明田地传家祖,参饱丛林委子孙.缘就归来墙面坐,秋空连水月黄昏."
"雪绕楼栏同楚些,梅将青子柳柔柯.山林臭味入新语,风月膺胸遵古科.梦付曲肱春困甚,乞如骈拇老闲何.雨师雷伯情多妬,收拾陶家壁上梭."
"良田一片望无涯,旷古相传佛祖家.四至町畦谁作伴,中心树子自开华.示人镰样秋云卷,催牯鞭声春日斜.收拾归来付耕事,衲僧气味较些些."
"化门到处大千身,古鉴无尘谷有神.方信相随混不得,堂堂独露是何人."
"浄治心地廓无垠,一段光明破夙昏.拨转机轮分化事,百千三昧见门门."
"快雨快晴寒食近,峥嵘芳事趁佳辰.弄风柳絮疑成雪,满地榆钱买得春.雷吐英英茶爪露,暖班茁茁蕨拳伸.桃华眼闹随蝴蝶,谁似灵云识故人."
"披蓁卜筑古林阿,百丈心于老病多.照彻有无方得我,缘分生灭不干他.谷云冷抱松根石,山月明悬屋角萝.若子殷勤圆此话,毗耶城里问维摩."
"道人欲乞一囊钱,为我成褫负郭田.浅水驾牛披晓月,深云下耒破春烟.力耕妙用吾家事,坐照真机自己禅.寄语檀那好相助,年年长得饭僧缘."
"茂养高标松抱苓,岁寒姿傲雪霜丁.萧骚风度山林韵,偃蹇气钟丘壑形.霁月霁云胸次淡,秋山秋水眼棱青.磨砖谁问马师语,妙发枯龟一灼灵."
"香风华雨政纷纷,春困何妨聊曲肱.三世佛相传寐语,觉来无我坏儿孙."
"广堂清白照蒲团,相续真灯未许残.寂默无声闲口醭,光明不掉寸心寒.莲开似对秋波浅,梦觉浑疑晓漏干.十法界身流影事,自他交彻镜中看."
"温温气象半篙津,匏杓调和冷煖匀.直得通身浑是水,端知赤肉了无尘.风埃面目揩磨浄,丘壑形骸洗濯春.妙触宣明佛子住,首楞严会有斯人."
"浄磨心鉴绝游尘,本际灵明自照神.个里机回圆历历,化分百亿大千身."
"霁明夜永月行空,破暗真光默默中.一点至灵虚且应,十方圆鉴照而冲.床头炉篆浮寒紫,壁上龛灯对冷红.个里宗乘消息在,蒲团纸帐旧家风."
"修结僧缘清浄因,青油白茗与乌薪.庞眉五百圣尊者,行脚一千吾上人.云屋芳姿开菡萏,地炉煖气卧麒麟.睡魔不至蒲禅稳,自照光明默默神."
"儿儿女女著袈裟,留得闲身且在家.不作丘坑看觉地,当鉏荟蘙种昙华.深藏北斗端能许,吸尽西江始较些.三界脱然亡影像,浄名居士好生涯."
"廓落无依合太虚,行行何处不逢渠.功回冷眼双眉底,照尽横身旷劫初.大仰默知东寺意,玄沙明上雪峰书.将归束肚三条蔑,𨱄斧相随到处居."
"一月在诸水,动随来去舟.分身能恁么,到处恰相投.湖海堕全璧,鱼龙吞曲钩.归来端可庆,俱得饱参休."
"应身随处见尘尘,能顺因缘不背真.树上虎头呈伎俩,毛端师子显精神.平生自许得游刃,投老难传知斲轮.香气满城燂钵饭,丛林一洗浩然春."
"廓虚深浄里头看,一点至灵珠走盘.默默通身明有眼,尘尘分应妙无瘢.江湖浩浩月随溜,华木欣欣春入端.变化鲲鹏是时节,便乘羊角作风抟."
"身前身后独灵灵,一切如来出此经.歇尽狂心便相见,水秋天浄月亭亭."
"磨洗纷尘百念秋,湛然源底未分流.其间自照因缘外,水浄娟娟浮月钩."
"孤禅抖擞起僧毡,挂钵寒藤著瘦肩.破夜无私看霁月,开华不染出泥莲.底心众事水云饿,何处人家粥饭缘.寄语毗耶老居士,相投莫怪唤春眠."
"正中偏,霁碧星河冷浸干.半夜木童敲月户,暗中惊破玉人眠."
"偏中正,海云依约神山顶.归人鬓发白垂丝,羞对秦台寒照影."
"正中来,月夜长鲲蜕甲开.大背摩天振云羽,翔游鸟道类难该."
"兼中至,觌面不须相忌讳.风化无伤的意玄,光中有路天然异."
"兼中到,斗柄横斜天未晓.鹤梦初醒露气寒,旧巢飞出云松倒."
"星攒金殿降生时,称体宫衣覆雪肌.功就转身全合父,光中潜拨玉轮移."
"雄心脱略战文场,端把烟蓑换龙章.葵藿奉君知贵味,肯怀归去见严光."
"甘分清孤守固穷,衡门寥落正西风.一鸣便是苍梧凤,不意飘流鸥鹭中."
"丝纶传得出宸帏,宣花春城类莫齐.妙握当途无字印,马蹄终不染尘泥."
"妙龄天嗣自重瞳,尊贵威严镇六宫.规步从来不出禁,阍人祇得颂芳风."
"平生心事结眉头,满面风埃鬓已秋.大底出门无伎术,奈何今日路贫愁."
"不恋经商利万金,晚来古路问家音.分明得报尊亲健,争奈难平喜惧心."
"御楼吹角六街明,金马将军出禁城.阃外化权良有准,不伤风物致升平."
"不动金轮万德全,宸苔含月未排班.当头讳字寰中禁,谁敢依稀犯圣颜."
"懒问谁持造化权,门前春事正暄妍.雨晴花色明如锦,风暖莺声滑似弦."
"厌余客路忽思家,鬓发春饶尽雪华.月底路歧通著脚,归心未稳隔烟霞."
"罢奏笙篁夜欲阑,银河光浸紫微寒.星移月暗无消息,客散云楼酒椀干."
"十分花事属歌喉,笑入芳尘烂漫游.皇道太平无忌讳,纵横何处不风流."
"苹末风休夜正央,水天虚碧共秋光.月船不犯东西岸,须信篙人用意良."
"六户虚通路不迷,太阳影里不当机.纵横妙展无私化,恰恰行从鸟道归."
"识尽甘辛百草头,鼻无牵纆得优游.不知有去成知有,始信南泉唤作牛."
"霜重风严景寂寥,玉关金锁手慵敲.寒松尽夜无虚籁,老鹤移栖空月巢."
"峩峩青山著秋瘦,毛发凋减风骨旧.白云乃子久相依,清风借力扶出岫.人间雨足便归来,澹泞寒明同去就.个中消息妙不传,白云无心青山寿."
"一叶落时天下秋,不风流处却风流.木人退步金绳断,直下无机牵铁牛."
"双六盘中信彩赢,风行草偃月弯晴.拦街截巷憨皮袋,弥勒何时不下生."
"无位真人赤肉团,大千沙界著毛端.明明不借他家事,用处全功祇个般."
"放旷还来荆棘林,倒骑牛自醉吟吟.谁嫌烟雨闹蓑笠,祇个虚空不挂针."
"脱尽诸缘空不空,杳无边表喻难同.须知月蚌肠中物,体取云犀角里通.建化何妨行鸟道,回途复妙显家风.太平游子归来也,云鬓霜眉内转功."
"一念全超旷劫初,玉人端坐白牛车.往来历尽傍参妙,回首途中物物渠."
"道无拣择,水深山嶷.祖无出没,月寒天碧.不萌枝上觉华春,无影树头灵鸟宅.天柱巍峩兮星河泻清,石牛哮吼兮洞云生白."
"祖道已传,黄梅妙龄.幻泡忽灭,白浄无形.真相堂堂照膏火,教音默默鸣风铃.老松挂月寒方夜,冻鹤巢云梦未醒."
"黄梅果熟,白藕花开.问唯佛性,种异凡胎.衣传南岭人将去,松老西山我再来.两借皮囊成底事,一壶风月湛无埃."
"塔藏玉骨,云抱山腰.迹尘外泯,道光内昭.度金针之玉线,续凤弦之鸾胶.壶春在而花芳枯木,夜鹤鸣而月浸孤巢.家风清淡兮石牛饮水,儿孙秀拔兮天柱摩霄."
"凤眼鹤形,宗门伟匠.量外提撕,声前敲唱.据令兮长剑倚天,应机兮明珠在掌.太虚有月兮老兔含霜,大海无风兮华鲸吹浪."
"西付不了,东行相讨.大乘气遥,少林春早.九年面壁,求人而急.三拜髓传,得嗣而贤.芦华明月夜船转,水远天低秋色连."
"立雪齐腰,求法断臂.有志忘诸躯,无心契诸己.了了常知,其知密微.妙不借口,的自传衣.全功归父底时节,拈转虚空绝所依."
"道无拣择,宗非促延.死生外著,清白家传.觅罪性空,廓然大同.妙尽亡能境,机回却借功.虚明自照靡心识,海月灵犀夜魄通."
"授屈眴衣,秉毗卢印.师坐西山,名称东震.蜂服之粉兮春蜜之滋,蚌肠之珠兮夜蟾之孕.远气呈祥,灵枝发旁.牛头接得融居士,华鸟不来庵外忙."
"奇女之儿,双峰之嗣.传衣世称乎妙龄,栽松我愧乎颓齿.前后两身,古今一心.孤鸾风舞玻璃镜,长鲸月辗珊瑚林.钵盂狤獠人将去,几夜舂坊无碓音."
"广南樵夫,淮西行者.明珠走盘,黄金出冶.透影像兮凡圣罔得同尘,续光明兮家世自然不夜.众星之拱斗之魁,百川之趋海之下.弃钵袋而逃,提不起而恳招.非风旛之摇,示即物之情超.叶落归根兮来时无口,百千三昧兮九牛一毛."
"妙藏绝邻,毕竟无身也清虚之理真.幽灵独神,须臾返色也自照之智亲.云寒有雪意,天远连秋津.缘起佛种,觉生幻尘.语细音柔,丹山凤鶵之韵.目深眉重,檀林师子之颦.借位途中宾主,借功门里君臣.洞水逆流,望云岩而半肯.曹山颠酒,知清税未全贫.曲木床头握麈尾,心传一句付其人."
"眼睛活,髑髅干,妙在离微转处看.鱼潜水而秋痕愈碧,鹤卧松而月梦犹寒.应呼之神居谷,随色之珠走盘.影响黏谁眉得用,斲泥余地鼻无漫."
"空而无痕,绵绵体之若存.卓而莫群,恰恰用之不勤.光明破夜月,淡泞出山云.无得而得,不闻而闻.少林之传默默,灵山之笑欣欣.龙雷相送鱼烧尾,豹雾俄披虎炳文.齐物飘飘兮流梦似随蝴蝶去,亡机荡荡兮清闲还与白鸥分."
"少食枣而齿黄,老饱盐而瘿亡.兔分月魄入犀角,蜂采华滋归蜜房.源深流长,体明用光.巍巍堂堂,炜炜煌煌.檀篆香消默无语,乌藤相伴倚绳床."
"家山水兮,静忘处所.友鱼鸟兮,动忘尔汝.默默之得谁传,的的之宗自举.冰壶春未回,而痕垢无些.玉林月已上,而清光有许.湛存此个宗乘,肯坏人家男女.黄梅之钵笑夜偷,少室之衣疑浪与.方彻地区,圆该天宇.神发幽而空谷应呼,声出碍而霜钟忽杵."
"问者不亲,传者不真.默成之性,空照而神.湛存而无像,幽灵而绝邻.赫炉冶而铸其器,吹风烟而造其春.建立诸幻,发明至淳.匠手之挥斤刃利,蝇泥之去鼻端尘.其斲有信,其受难人.偃蹇之松兮独扶疏于雪试,臲卼之石兮几破碎于雷瞋."
"行脚句亲,住山迹陈.默有余味,言还失真.金发响而出碍,玉雕文以丧纯.胸中器宇,眉底精神.虎生三日食牛气,海阔万里吞舟鳞.性得全提鼻,心传不挂唇.白雪家庭兮独立腰齐之士,红蕉棋局兮尝观柯烂之人."
"发之白兮苍山雪寒,眼之冷兮远水秋还.机自转兮夜斗有柄,气自清兮星河无澜.谷应声而亡像,珠受色而不瘢.瀛海潮落兮平且浄,天宇云收兮虚更宽.万化起灭兮,默见其端."
"面孔谁传,身心自然.鉴含万像,海吞百川.锦机动而彩丝度,玉线透而金针联.说法借口,吓人空拳.平等莫移兮任鹤长而凫短,纵横从变兮爻坤断而干连."
"真乘无门兮佛佛道同,面壁有句兮祖祖心空.静居方外,智入环中.借功明寂默,借伴入樊笼.十方周匝,三世混融.刹刹尘尘齐说法,见闻互换自相通."
"水秋而清,月寒而明.万机休罢,三际齐平.尘消却到法身住,幻起还从佛口生.长天之覆,大地之擎.诸祖与之同道,众汇与之同行.龟毛拂而握竖,兔角杖而膝横.更无一物借来底,招手憨僧作证成."
"大圆镜性,平等智心.老兔卧寒兮清炯炯明月之窟,长鲸𩨍海兮光漾漾珊瑚之林.千里雪翻波渺渺,百川潮涨水深深.鹏抟鲲,蜕壳子.和鹤鸣阴随应还,游刃相逢有赏音."
"衰飒仪容,僶俛颓慵.玲珑岩寺,夭矫云松.艳冷晚秋菊,韵清霜晓钟.刹刹尘尘三昧事,知音何处不相逢."
"杳杳冥冥,寒雁影没而秋远烟青.寂寂惺惺,老蚕茧就而风高叶零.天机静时活,道环虚处灵.瀛之涵,崧之镇.干之健,坤之宁.海运鹏抟,气宇扬扬而吞舟鱼蜕.雾披豹变,文章炳炳而啸风虎猛.少林之灯未续兮,洛阳人腰齐雪庭.黄梅之衣欲传兮,狤獠祖步移碓程.物不当情而冰凌脚快,鳞或烧尾兮电火气腥.诸尘崝嵘乎影响,三昧游戏于眺聆.跛跛挈挈也其行自信,哆哆和和也其言不轻.家法冷淡,子孙宁馨.心岁寒而松柏试雪,色清白兮河汉含星.鸣阴之鹤癯而寿,巢莲之龟小而龄.棋局未散,柯烂樵丁."
"背鲐齿鲵,皮鸡发鹤.西北出家,东南行脚.选佛到空觉觉空,为人除药病病药.夕壑云生,秋潭月落.偏正机轮,方圆枘凿.蝴蝶之春梦栩栩而物齐,白鸥之野盟飘飘而闲乐.妙触无当,冲应何作.剑之挥空而彼此不痕,珠之受影而自他相若.气韵岩稄,音旨拗斡.跛跛挈挈兮有底迂疏,哆哆和和兮不空罥索."
"形仪潦倒,气貌寒槁.野云自闲,岩树谁老.性元静而妙存,体本真而空了.幻世应诸缘,荒田不拣草.风烟望断兮鸿影冥冥,天水相连兮秋容渺渺."
"胜浄明心,混融古今.河汉之气清秋阔,牛斗之光寒夜深.机历历兮锦梭吐绪,道绵绵兮玉线联针.月漾珊瑚海,春回薝卜林.法法变通手段,尘尘出碍胸襟.明镜谁嫌差别像,空山自答合同音."
"顶覆白雪,眼横碧波.清霜濡斗柄,古壁挂龙梭.少林之华未老,曹溪之镜非磨.所得几何,家传不多.饱谙云水三条篾,钓尽江湖一片蓑."
"幽讨厥初,湛存若虚.体明无尽,气清有余.太行之雪压屋,黄河之冰载车.豹雾变文之虎,龙雷烧尾之鱼.风烟濡腻,草木光舒.根根尘尘了了,法法念念如如.舂坊行者得衣钵,可信心传不在书."
"霜颅雪髭,壑眼岩眉.昆仑源我据,浑沌凿谁持.雁行没处秋天阔,华气繁时春日迟.诸尘出碍,妙触无疵."
"云横其肩,雪覆其颠.空空养慧,兀兀忘缘.月射珊瑚兮海发光而不夜,松生琥珀兮根拥膏而有年.性惟平等,道法自然.钤锤之在握,杖拂之当拳.豹雾披梓树之野,龙雷吼桃华之川.云水丛林秋与老成之气韵,溪山草木春曾酝酿于风烟.儿孙之力,学佛祖之家传.针线之关,度龛灯之焰联.向道龙门无宿客,而今龟鹤尽成仙."
"气清水秋,骨寒木槁.青眼柳春深,白头山雪早.具大人相也空落不惊,有大力量也风吹便倒.个些妙处难传,向道画工草草."
"松节老刚,岩棱早霜.鸥闲沙漠漠,雁没烟苍苍.爻象干连坤断,形器规圆矩方.闹市相逢聊举似,东家杓短西家长."
"渊默湛存,道超见闻.真照本有,妙尽新勋.虚谷之神兮大千界满,明月之影兮百亿身分.无住也浮萍流水,自由也飞鸟行云.得之有据,用之不勤."
"口阔鼻隆,神静心空.雪芦岸棱远,水天秋色同.夜寒北斗垂金柄,月落西山藏玉弓.真机宛转,幻住圆融.古佛自然交露柱,翻手覆手看变通."
"岩壑之间,草木之阳春.江湖之上,风烟之精神.发须野雪,眉目秋津.渊默入寒蟾之窟,圆明养老蚌之珍.步步入尘,门门出身.莫愁指端兮焦尾之曲,可意钩上兮赤稍之鳞."
"身闲类莫收,心静情不流.片月自炯炯,孤云长悠悠.颠毛衰白高山雪,眉目寒清古涧秋.把似春风些子妙,施于草木十方周."
"太行盘纡,黄河泄舒.肝胆明洁,胸膺廓虚.清风未生齿颊,白雪已上眉须.少林之默无他说,黄梅之舂不识书.彻见本来人面目,名言安敢妄分疏."
"识浪沥干,肚皮束宽.口翻澜而海阔,发垂雪而山寒.妙传家法髑髅眼,巧幻神通赤肉团.相随来也,搥凿无瘢."
"山覆雪兮一颠白,水深秋兮两眼青.卦爻初作象,皮骨自成形.混沌已前之朴,阴阳未判之灵.道传不出世佛,义备勿开题经.应兮云月,用也雷霆.有守而涵海镇岳,无羁而断梗流萍."
"痴坐颓然,山空壑干.离微出入,偏正往还.千年琥珀之松兮鹤巢梦冷,半夜珊瑚之月兮鲸𩨍波寒.全功及尽,借路何难.转步而回丛林也津津和气,放口而说河汉也浩浩翻澜.道逢作者,谁敢相谩."
"妙传乎真,转侧而神.赤脚劫空归去路,白头借伴却来人.无心分物我,何处著根尘.烟柳莺华闹浩浩,太平时节大家春."
"炯炯寒瞳,丝丝衰鬓.丘壑之姿,烟霞之韵.据坐而心空,森罗而海印.中虚也干而成离,内动也艮而变震.云行而用闲,电掣而机迅.狤獠人不惹尘埃,黄梅祖亲传屈眴."
"兀兀心传,了了忘缘.叶零白露,云散青天.玉毂兔推而洗开夜色,银笼鹤出而飞度寒烟.借功明位,借伴入廛.应无爽而理之平等,用不勤而道之自然.相逢识者,便与开拳."
"顶雪抗春,目寒射人.蓑裹江湖雨,斗浮河汉津.拙忘机兮抱瓮,妙不传兮斲轮.谷鸟岩华自声色,十方普现刹尘身."
"气貌棱棱,眉目温温.一脉之分派发昆仑之源,百川之吞潮落珊瑚之根.风烟清远秋之痕,草木秀拔春之恩.古壁之梭兮蛰龙之骨,寒潭之璧兮夜月之魂."
"老发衰髭,顶雪颔丝.方头似凿,钝口如椎.相逢闲受用,惯吃落便宜.蒲鞋价贱陈尊宿,浆水钱还王老师.法不当情兮平等得定慧之学,心无所住兮自然见离微之时."
"松石岁寒,云月高闲.野雪发须上,秋波眉睫间.用持智柄,静入道环.觉心了了,幻事斑斑.草木精神兮风流自得,丛林气像兮春信谁悭."
"雪浸发根,秋生眼棱.明月泉头客,清风楼上僧.潮翻麈尾兮蹴踏龙象,风旋羊角兮变化鲲鹏.主盟佛事,最得人憎."
"三河野人,两浙社宾.湛存该理智,妙触出根尘.乌藤行脚丛林事,𨱄斧住山云水身."
"枯木形骸,野云踪迹.照兮夜色月摩,默也潭空秋入.三千界,露半身.九万里,成一息.随类应缘,何翅百亿."
"岩岩山有秋痕,淡淡云无宿根.入极一默之底,出成三昧之门.用不勤,湛若存,澄弗清兮搅不浑."
"漆黑眸子,栀黄面皮.智静霁月相照,身闲野云不羁.该抹把手陈尊宿,细腻点头王老师.针兮线兮明联暗缀,音兮律兮自拍独吹.你道是谁,芙蓉之孙兮丹出之儿."
"棱棱之山早雪,渊渊之水先秋.静也虚谷之应,动也闲云之流.自怜方外专默,谁与环中至游."
"云山之姿,水月之像.大海之容,太虚之量.受也的的无心,应也头头离相.随缘有照兮妙而不痕,彻底亡依兮空而不荡."
"默有心传,休将相观.烟巢鹤梦,月窟蟾寒.静里万缘藏鼻孔,笑中百事见眉端.而今须发点半白,向道丛林历百难."
"只是个人,到处分身.万水中间月,百华头上春.不外一法,不受诸尘.生处熟也疏处亲,默时说也静时神.钵盂著饭饱还喜,拄杖入拳饥放嗔."
"一相无相,虚空等量.一身多身,物像俱春.动也出岫之云,静也居谷之神.现形说法也,刹刹尘尘."
"看看,变态毫端.春风不泮颠毛雪,秋色自摩眸子寒.笑添面孔两眉展,参饱肚皮三篾宽."
"坐曲木床,握乌藤杖.铸佛祖之楷模,活丛林之气像.你莫来虎口撩须,谁更敢蛇头揩痒."
"山寒带雪痕,春信入华根.造化岂无柄,区分自有门.出出没没也,俱承此恩."
"髑髅历干,鼻孔觉宽.廓空三际,不立毫端.面目风霜杀,身心水月寒.情尘浄尽兮,万像齐观."
"寒肩自高,饥眼较大.乌藤瘦握拳,曲木默据座.无言而独灵,有唱而谁和.秋摩水色兮清绝瘢痕,春入华枝兮妙亡程课."
"衰发半白,笑面微红.野水秋无像,丛林春有功.华繁粉梦蝶,天远没飞鸿.借问分身几许,相随南北西东."
"舌头肉一脔,口唇皮两片.有时说道谈禅,忽地轰雷掣电.万机影销,一色功转.本来无物镜非台,胡汉不痕何所见."
"风观痴甚,形骸老生.眉棱阴觉重,鼻息静还清.二仪未兆,一点圆明.霜洗斗牛湿,秋晴河汉横.莫将毫忽痕空性,向道环中长太平."
"身心山野,面目草灰.默说一句,明暗全该.机流电天上之火,动发阳地中之雷.变化穷通有许事,向道俱从恁么来."
"静据胡床,久而愈芳.默亡痕黑白,贫不觉苍黄.住无相兮龟之藏,行无章兮鸟之翔.月烂烂而鱼吞光,华菲菲而蜂采香.相随来也,触处堂堂."
"眉下眼深,额上骨隆.说禅口窄,受道心空.闲闲无伎俩,默默有家风.片月濯磨秋更白,百华点染春能工."
"暗而明,虚而盈.水天秋色共,月昼夜潮平.无在不在,无生不生.诸尘随起倒,万化得纵横.默默大全兮壁挂闲口,堂堂正受兮谁黏恶名."
"这样师僧,面目可憎.名摸还不似,藏覆又何曾.虚空阔无工夫挂剑,沧海深有伎俩挑灯.抖擞头陀备,玲珑道者棱.入闽借问,何如个能."
"心闲不被身碍,饭饱仍嫌口多.妙应群机活卓卓,默传一句圆陀陀.呈似了也,还相识么."
"鼻筒直,眼眶深.默时自觉失却口,妙处谁会相传心.便与么,只如今,影中辨取兮户挂凋林."
"这个仪形,丛林饭丁.春山有雪发衰白,秋水无风眼冷青.妙明田地,浄洁门庭.万缘不倚活卓卓,一事不著空灵灵.把手与药兮谁寻本草,问津指源兮自得图经."
"形仪淡如,胸腹空虚.懒不学佛,钝不知书,静应诸缘而无外,默容万像而有余.齐物而梦蝶,乐性而观鱼.渠正是我兮我不是渠."
"灵灵一物,名模不得.长鲸居沧海之渊,老兔卧明月之窟.已展不缩,拗直作曲.只么赢时会也无,不须喝彩兮盘中双六."
"似则不是,是则不似.动兮行云,静兮止水.能随缘,不堕类.百草头上老僧,二仪已前自己.莫将此个形骸,枉挂他人唇齿."
"静掩双皮,喜扬两眉.秋容清水色,春信闹华枝.跛跛挈挈,憨憨痴痴,摩触家风兮鼻孔累垂."
"闻名不如见面,都卢是个一件.风埃闹处常闲,行市贵时却贱.圆珠不拨转,精金久磨炼.触犯机锋兮青天流电."
"须发老如,眉目清亮.秋生野水之中,雪照寒山之上.湛海之心,吞川之量.头头不爽机宜,处处相投稳当."
"依样画胡卢,相逢识也无.蹉过了丰城埋剑,觑得破合浦还珠."
"发白寒山有雪,眼深秋井澄波.混沌凿那亡大道,昆仑源自发长河.一笑十方三世事,不妨随处萨婆诃.山高早雪,水深先秋.功勋极处退一步,黑白前时赢一筹.相随来也还知否,南北东西得自由."
"身兮芭蕉,口兮葛藤.雪乞人天饭,光传佛祖灯.机活作春像,念冷摩风棱.金针玉线兮,谁我绳绳."
"发作残雪之白,目带深秋之寒.春山未暖,野水无澜.家风摩鼻孔,好事上眉端.三世因缘兮半身而应,十方刹海兮一吸而干."
"寒坐无言,孤藤在拳.片心群像外,一句万机前.身闲眼活,盘滑珠旋.虚空故无壁落碍,解了十方三世缘."
"道随缘而不变,源赴汲而不枯.禅悦之食兮饱其腹,法空之座兮跏其趺.青原自喜有麟角,黄檗谁嫌捋虎须."
"野水秋清,寒蟾夜明.气像能虚白,家风自混成.鼻快筒直,眼瞋角生.太空同体而豁落,万像同用而峥嵘.人间有饭饱皮袋,默默憨憨谢太平."
"老态垂垂,岁月浸欺.半头生白发,瘦骨裹黄皮.情闲用而活,句妙默而知.河阔斗寒云静夜,天无四壁风披披."
"眉垂而杨,口默而方.了见源底,浄极发光.月魂排夜色,斗气濯秋霜.谁嫌眼上瞋生角,我道机前影不章."
"面孔何如,雪发霜须.秋明月窟,春发冰壶.妙尽还移步,功忘聊放锄.拈来随处成宗要,向道斯人德不孤."
"白发颅上,青瞳眉底.雪点疏林,秋明野水.万像自相投,一灵还不倚.默默一尘入正受,历历诸尘三昧起."
"浄而纯中无一尘,纯而浄中有万应.眼睛明,鼻孔正.更将折筯搅沧溟,令彼龙鱼知水为命."
"瀛涵崧镇,深兮高兮.默默之得,类之不齐.一鼻直,两眉低.影像尔能半露,语言谁得全提.少林九年兮,痴坐凄凄."
"白发星星,骨癯气清.雪浸山嵂屼,秋在水渟泓.流琥珀兮涧松老,射珊瑚而波月明.影落大千去也,何妨触处峥嵘."
"月犀得晕,雾豹养文.有通有变,或合或分.夜寒河濯斗,山润石生云.妙湛体前明历历,从交天下乐忻忻."
"不寒不枯而秋颓,不浄不垢而春来.神虚而应,机发而回.分身慈氏,合掌善财.弹指作声兮楼阁门开.身心清恬,面目冷严.烟巢寒翠栖鸟梦,风漪绿浄游鱼潜.荡荡兮眺听自妙,闲闲兮声色不黏."
"看看,气味历艰难.百城心胆老,三篾肚皮宽.秋晚长河淡,霜清北斗寒.哆哆和和兮休嫌冷语,点点闪闪兮定遭热谩."
"霜缣写病姿,寒木得春迟.山居自肯束三篾,尘立每烦颦两眉.牛头不懒,虎头不痴,个事十成还自知.饭塞饥肠衣补破,不妨唧溜出家儿."
"癯山早寒,老木先槁.心潜三界空,念动一尘眇.太虚谁与增添,万像何曾欠少.止犹谷神唯自知,肯把闲身相搅扰."
"无像而像,有许模样.不真而真,只个形神.豁清也千岩万壑而秋,光丽也诸尘百草而春.恁么来兮,处处相亲."
"默默而知,灵灵者谁.无像而独存鼻孔,有句处不挂唇皮.夜冷星河阔,霜清斗柄垂.从缘应世也,恰恰相随."
"山林眉目,水月身心.雪何早而古岩棱,秋似先而寒潭深.机头锦绪,线尾金针.谁云道大兮自有知音."
"神静气清,心空眼明.诸尘中豁落,万像里峥嵘.去而随,来而迎.三世竖,十方横.风吹便倒须相信,恰恰谁曾与物争."
"须发衰白,雪点寒林.眉目冷青,秋生古涧.应之有余,用之何限.风浪不管兮闲似浮鸥,水天相连兮远随归雁."
"拙口默默,闲身寥寥.去住妙提其印,死生谁与同条.捋须黄檗,夺杖芭蕉.十方三世兮,一句全超."
"传之失真,体之而神.明白智圆而有照,清虚理极而无身.心萌法法,影落尘尘,一段精光华上春."
"是真是假,谁相描画.似我似谁,莫入思惟.地方成矩,天圆自规.三界更无些法剩,一身还与十方宜.眉目炯炯,须发苍苍.疏林霑野雪,古涧湛秋光.锦缝谁分梭路细,针关初透线芒长.鹤梦未晓,鸟行无章.平买平卖兮,还他当行."
"深默而耀,至虚而灵.我亡黑白,谁为丹青.一点落机纽,万缘分化形.月下水而明洁,云出岫而轻盈.善应无方果如此,这回随处立门庭."
"兀兀之姿,拙钝之师.静而亡像,动不知时.有口要挂壁,无机不度丝.秋气清而星河淡淡,天宇阔而夜斗垂垂.是个面目兮,与你相随."
"气清山秋,用光月浮.一无所寄,六不得收.任腾腾而异类,活鱍鱍而随流.天上天下,云水自由."
"孤身云闲,老发雪白.丛林眼孔清,河汉口门窄.应时谁外诸缘,转处自消一色.峥嵘万像森罗,向道与他平出."
"赤肉凿窍,干骨裹皮.自然无我,你道是谁.双瞳秋点点,两鬓雪丝丝.筇倚床头不去诸方行脚,口挂壁上欲学古人住持.渊默有句,真得无师.崖蜂春采薝卜华,海鸟梦卧珊瑚枝."
"岁寒之姿,衰发丝丝.明白之传,湛存绵绵.秋空霁而天连水远,夜色冷而河横斗旋.平买平卖兮将高就下,中规中矩兮随方逐圆."
"像兮非真,真兮非像.妙明四大之前,自出诸缘之上.不把一字之心传,有吞百川之器量.随方普应而不亏,的的夜光而在掌."
"默默家风,如如规矩.妙不可以言传,真不可以相取.明白月壶,廓清天宇.物我情忘兮谁分尔汝."
"智须转色,浄还发光.活眼唯自照,喜眉为谁扬.巍巍堂堂,炜炜煌煌,莫道侬家兮触事面墙."
"浄智而昭昭,体空而寥寥.天心河淡月欲下,松顶雪寒春未消.三世迁流兮弹指可断,万年长久兮一念全超.恁么来也,顺风上潮."
"山之寒兮带雪,水之清兮含月.默而灵兮卓卓妙存,静而应兮尘尘光发,彻见离微兮任出任没."
"赤肉一团,疏通数窍.惟色惟声,乃听乃眺.不借应而即真,不外虚而常照.长时默坐亡世机,万里青天绝飞鸟.谓尔画工,那得其妙."
"心得而真,物应而神.幻住三昧,觉了诸尘.洒洒落落不共法,浩浩荡荡无边身.明明白白随流月,叶叶华华到处春."
"情谓之外兮言路那通,形壳之外兮模画那同.一方明有月,万簌啸而风.其应而妙,其用而冲.图星之拱兮周罗而北,流水之向兮曲折而东."
"木石形骸,冰雪肝胆.一点妙难名,十方机未感.寒林摇落兮谁捋老虎之须,沧海潮干兮谁探老骊之颔.默默湛存,昭昭元鉴.发用也连乾断坤,缘应也明离暗坎."
"寒箸苍山之骨,雪压老松之颠.形气清而有像,心迹泯而亡缘.诸尘不受,一印周旋.大大小小兮方方圆圆.神观湛湛,和气津津.玉涧流月,琼林发春.恰恰相融也何此何彼,堂堂不在也夺境夺人."
"心空月高,发白雪饶.气吞百川兮其口如海,浪卷万里兮其舌翻潮.一句直指,三乘独超.忽雷破蛰起平地,赤脚踏虹登九霄.影草笑无术,烂柯知有樵."
"眉目十分,精神一段.岩高雪释迟,木老春来缓.古涧明月宾,青山白云伴.借光何处不分身,刹刹尘尘谁解唤."
"默默有得,灵灵无依.妙穷出没,照彻离微.万像齐收一印,三昧遍在群机.而今恁么相随去,终日如愚不我违."
"肃萧而秋,万化潜收.英英而春,群汇舒伸.天地之间谁造物,枢机之发是何人."
"八字眉低,四方口阔.发色松雪寒,目光岩电烁.橐籥之空,枢机之活.其间勿你安排,里许是谁造作.影草不彰兮妙触无瘢,没身不殆兮长生有药."
"凄然而秋,眼冷心休.温然而春,口笑眉伸.了了无分别智,恢恢不思议仁.亡机返朴,得用还淳.图画之巧,那有其神."
"秋入眼角,春生鼻筒.钳锤坚外,橐籥虚中.世机抱瓮之拙,道用斲轮之工.蜂采华房兮蜡脾酿蜜,犀酣桂毂兮兔鼻流通."
"萎萎羸羸,跛跛挈挈.用绵绵而云行,机历历而电掣.有时缄口衔枚,也学住山束篾.生兮不生,灭兮不灭.秋水之月兮,春山之雪."
"身心自然,松石亡年.春云闲似鹤,秋水远连天.虚能外应,默守家传.东西南北,一等周旋."
"赤肉一块,臭脓一袋.何物著乎中,有应发于外.妙入群机兮成三昧,个时撒手断崖前,方见浑仑扑不碎."
"教示无辙迹,赞之绝涯岸.才发名言,便成形段.月芦混处鸣鸥,天水连时没雁.而今对现十成,向道只得一半."
"清白而游,江湖风月之秋.变态而神,云烟草木之春.体之而真,用之而淳.非佛非祖而能佛能祖,非天非人而能天能人."
"四大无埃,五蕴外来.智慧尚归父,因缘初不媒.西山寒月下,东海夜潮回.一一根尘妙触事,千千手眼随宜开.众生世界了如幻,影像那涴吾灵台."
"看看,心空骨寒槁木暖,未发髑髅津沥干.秋入眼角,春生鼻端.相呼相唤知音会,为我门前倒刹竿."
"个是何人,气清骨贫.烟霞面目,丘壑精神.二仪自然一体,万像况与同尘.床上全威白额虎,钩头可意赤稍鳞."
"你是何人,缁衣裹身.静住天无四壁,机回月带重轮.梦蝶境中闲有趣,露蝉胸次浄无尘.相随化事入廛井,百草头上风烟春."
"貌古而孤,气清而癯.秋生林壑,月在江湖.见道之体盈而虚,随世之用有而无.佛佛祖祖,只个规模."
"静而纯,湛而存.海日珊瑚树,岩松琥珀根.家风传父祖,事业付儿孙.回途妙触了机用,个是百千三昧门."
"寒林气清,晚浦潮平.自由之像,相随而名.孤藤拳脱略,三篾肚膨亨.闹市谁嫌机用熟,丛林人道饱参生."
"清白传家,湛存授手.木落风高,水明月昼.双瞳冷用眉,片舌闲摇口.宗通也洞水逆流,孝满也曹山颠酒."
"寒雪覆颠,闲云拥肩.动随尔后,静住其前.百草头边老僧句,千华台上古佛禅.法法出碍,心心密传.百战之疮兮风雨瘢痒,九野之耕兮泥水领穿."
"体之湛存,潮缩海门.用之亡痕,春入华根.光明射珊瑚之魂,波澜派昆仑之源.影动非幡,声扬度垣.静以应繁,冲以待喧.骐骥之姿,千里之奔.云梦之量,八九之吞.斲轮之工兮拟谁授克家之学,抱瓮之朴兮将自灌丈人之园."
"岁寒之容,高岩雪松.清白之胸,冷月霜钟.种田博饭,地藏之春农.明镜非台,黄梅之夜舂.百草头上闲和尚,而今何处不相逢."
"本体无生,诸尘幻成.白发雪漫顶,青瞳秋在泓.妙触出碍,机用超情.珠走不留影,谷虚还应声.默默坐寒唯自照,天无四壁月三更."
"神定气平,心空智明.其机静而自应,其用虚而不盈.寒潭月落,霁夜河横.绍了亡祖位,借功成佛名.建立因缘皆尔尔,刹尘世界与众生."
"蛰梭未飞,肌肤不把.老虎似衰,眼力犹威.头须霜雪坞,舌颊风雷机.气爽秋高河汉阔,霁寒夜永斗牛辉.阴阳爻象,天地范围.借伴来也,相逢庶几."
"二仪同根,万物一源.机活静枢之臼,象成玄牝之门.幽而不昏,湛而若存.用妙触而出碍,体至虚而无痕.车辙出门而合度,桃李成蹊而不言."
"枯木之春,蟠桃之辰.自然时节,不费精神.啐啄丹山之凤窟,游跃桃华之龙津.一机历历,三昧尘尘.眼中之物物中眼,身里出门门里身."
"疏豁性情,谷虚而不盈.舒散胸肤,冰涣而不凝.恁么来也,触处相应."
"锦云晚晴,璧月夜明.妙心无住住,幻事不生生.天际冥冥雁字没,潮痕滟滟鲸波平."
"静复湛存,潮退珊瑚之根.智随用奔,派发昆仑之源.光风草木献春像,霁夜鱼龙吞月魂."
"山向岳奔,川趋海吞.船浮水柔有力,雁没烟冷无痕.二三四七,传持之句.百千万亿,变化之门.招手授手,知恩报恩."
"孤节老全,丛林岁寒.机用千变,时事百难.玉经火而愈润,莲秀水而常干.牛头之懒口挂壁,麈尾之辩舌翻澜.触事出碍兮虚空挥剑,众影不黏兮明珠走盘."
"老节疏踪,傲雪之松.真智证理,吟云之龙.饱丛林而彭亨肚,善知识而隗磊胸.春成万物兮平等无像,海吞百川兮自然有容."
"智静用冲,道明体空.清白转色,幽微借功.一乘句里那回互,百草头上还疏通.虎头之顾,牛头之融.且痴且懒,不谋而同."
"江湖之秋,清入双眸.草木之春,温生两唇.髑髅眉底自照眼,赤肉团上无位人.门门得用,薄艺随身."
"观身因缘,芭蕉不坚.悟世幻化,木槿之谢.舒丛林之气兮时节长春,分密室之灯兮光明不夜.应物现形,见闻闲暇."
"节棱棱而老松之孤,心空空兮修竹之癯.雪霜之气,丘壑之躯.云水之去就,丛林之典模.放开来底,相识也无."
"余云消于霁虚,片月上于秋壶.光清岩壑,影现江湖.类中之异,物中之珠.虎生三日食牛气,马走千里随母驹.赏音有以,德隣不孤."
"虚空之身兮遍十方,古佛之心兮逾三光.得之而藏,兀然如秋兮百念自凉.用之而芳,粲然如春兮万像成章.德形外徼,道在中央."
"刹刹尘尘,随应现身.百川之月,百华之春.阿你随宜手眼快,更谁敢议骨头贫.道交德隣,主主宾宾."
"三世混融,据本来而合同.六门变通,在今日而亡功.下钱胡饼案,放手馒头笼.南山起云兮北山下雨,古佛露柱兮互换家风."
"寒雪一颠,秋云半肩.渊默曲木,月行霁天.转功能就位,借伴还入廛.机用也离虚坎实,变通也坤断干连."
"无明而明,无生而生.静枢机活,玄牝象成.随缘百亿纵横用,妙触门门出碍情."
"从身出门,即物契神.一机历历,三昧尘尘.逢场且了游戏事,向道非无幻化人."
"心空观身,眼冷对尘.本来无物,幻起成春.动若行云而应,止犹虚谷而神.门门随事得三昧,机用纵横不倩人."
"秋山癯而清,秋水瘦而浄.万法自齐观,一音还普应.方圆之器著虚空,随来随与无余剩."
"寒岩著雪,老木含春.独灵空劫眼,不碍肉团身.枯禅三椽兮自守其默,豁浄四壁兮谁管其贫,森罗万像兮根根尘尘."
"山秋而癯,水秋而浄.得丘壑偃蹇之姿,赋猿鸟超摇之性.离微彻见根,动静该听莹.提来万法上看,更没一丝头剩."
"性不疏通,机不捷敏.颓慵陋见闻,急快失容忍.一默清秋兮芙蓉华开,万态浩春兮葛藤蔓引."
"须发沧浪,形容寒瘠.春林带雪痕,云山染秋色.光明一点兮蚌有蕴于月华,清浄八弦兮鸟不飞而天碧."
"其来何从,云起孤峰.其去何诣,月落寒水.而今处处相随行,的的浑身是眼睛.万像森罗互为用,不许蝇泥黏鼻孔."
"如珪如璧,雕文丧德.如云如石,坚润是式.苍竹无心岁寒色,老松有傲霜雪力.照破诸缘兮,两眼如漆."
"气宇豁落,精神萧散.尘劫坐空,世缘居简.闲闲淡淡枯木云,沥沥漉漉通身眼.森罗万像同条,莫道个人檐板."
"山寒露风棱,水瘦褪沙痕.劫空须到底,用妙不循根.宗派谁传衣钵,他家自有儿孙."
"清若松篁雪,虚明河汉秋.深心老节岁寒事,稳放胡床默默游."
"寒山骨瘦,雪林气清.万机寖削,一点光明.其灵不可像,其妙不可名.默倚蒲团坐终日,你道何时不太平."
"一片闲心,十方充塞.春律行兮发华,秋风歛兮落木.谁调谁牧,不伤不触.万像同放光明,太虚了无棱骨.中规矩兮,东西南北."
"眉目古涧秋,须发寒岩雪.去就丛林出身,触动葛藤生舌.扬拂握拳,破关击节.雾变豹而草木光,雷趁蛟而山石裂."
"轻重之衡,妍媸之鉴.堂堂类而莫齐,的的混而不滥.身世闲闲,情田淡淡.秋水澄澄,江鸥泛泛.一点彻底兮丛林渊源,万化夤缘兮葛藤枝蔓."
"视物眼深,说禅口快.一点不著虚空,万化谁分器界.应众缘而闲六根,入诸尘而住三昧.其小无内,其大无外."
"木老春何晚,山寒秋最先.渊默有佳处,湛存天地前.静亡所住,动解随缘.黄芦淮上东西岸,明月渡头南北船."
"癯而且老,寒木未春.静而愈明,古潭有月.天苍苍而无空无缺,云闲闲而乍出乍没.二仪同根,万物一体,莫向诸缘分彼此."
"眼深眉长,口阔面黄.秋月破夜色,古涧含秋光.念萌自得出没像,功转不落偏正方.拈起能来应机用,者回触处露堂堂."
"默而不凝,照而不流.关捩虚而活,机轮转处幽.闲云淡而无雨,野水清而有秋.要将平等一如相,著在森罗万像头."
"山肥拥云,水明濯月.动随偏正往来,静见离微出没.得万像之根源,识诸缘之窠窟.相随来也,不遗毫忽."
"额高耸骨,眼深藏神.诸缘㳷合,一默真醇.自得混成物我,谁能碎折根尘.不来而来不见见,会有知音彼上人."
"白发半山雪,青瞳两眼秋.的的环中意,绵绵方外游.虚空说法何须口,万像森罗自点头."
"默默而游,如如而说.鱼行涧底秋,鹤梦松头月.大智而愚兮,大巧而拙."
"颠毛如许白,面孔较些肥.寒松偃蹇兮雪在顶,枯山癯瘠兮春添衣.据床握杖,雷吼电飞.光痕已露也,是谁见几."
"须发老白,眉目穷愁.六窗寒照雪,一点冷摩秋.干处著脚,闹里刺头.枢静机活兮,全放全收."
"鼻似截筒长,目如点漆光.据床握拄杖,河汉夜来霜.云山苍苍,水天茫茫.烁迦罗,眼三角.舜若多,身十方."
"面目风霜,身心春阳.用杀活之手段,整宗祖之纪纲.秋生野水鱼潜稳,月在寒松鹤梦长."
"机锋不敏,神观不清.一点寒灰后,三乘热椀鸣.历代祖咽喉把定,十方心手段放行.春风剪剪兮,物像英英."
"缄默之妙,本光自照.鉴物之真,眼里有筋.出气之快,鼻头有窍.见道之根,德象之要.处处相应兮,不余不少."
"情态云闲,身心月寒.鼻孔气出快,髑髅津沥干.鳞龙游跃兮雨翻雷吼,鲲鹏变化兮海运风抟."
"妙处难传,明明像先.光凝雪月,秋连水天.百亿分身随应事,更嫌何处不周旋."
"白发寒岩雪,青眸古涧秋.身心明月磨田地,河汉清霜洗斗牛.识金𨱎,用锥钩,万化区分拄杖头."
"静据胡床,闲握柱杖.正念绝机丝,起家无伎俩.珠旋翡翠盘中,月在珊瑚枝上."
"默时说,说时默.白云无定心,青山有奇骨.半夜月移兮老兔推,百川潮落兮长鲸没."
"个住山人,平生惯贫.寒枯青嶂骨,闲淡白云身.无影树头兮露鹤梦月,不萌枝上兮华蜂采春."
"是个人,欠精神.家风青天没四壁,事业白云闲一身.古涧之津,枯木之春.水曲折而归大海,华次第而趁芳辰."
"默默而坐,佛祖勘破.水冷鱼潜,天空鸟过.半夜失却牛,平明拾得火.乍卷乍舒兮,无可不可."
"衲僧顶相,不可近向.俯而九渊之下,仰而重霄之上.以法界为疆,以虚空为量.闹市里释提洹因,百草头俱胝和尚."
"阿侬家风,至穷而通.豹变文而雾重,龙退骨而潭空.指南画北,说西道东.点头摇手,佯狂诈聋."
"颠毛衰白,眸子寒青.闲口能吞佛,虚空解讲经.古鉴出匣,太阿发硎,放得无依用得灵."
"应现般般,初无异端.春昼华丽,月明水寒.界方四棱榻地,珠圆一向走盘.呈似识与不识,请君急著眼看."
"深深沉沉,心不见心.理亡出没,妙超古今.锦机丝度密无缝,玉涧水流寒有音.友约寒山拾得子,拍手一笑舒胸襟."
"动若出山云,止如居谷神.无心千种用,有应十方真.通气相烦鼻孔,说禅不挂口唇.谁知默默坐中意,长养昙华劫外春."
"静而神,默而真.方寸绝四壁,大千成一尘.拈来百草头边看,浩荡华华叶叶春."
"貌悴情枯,云闲月孤.诸根影像有,百念肺肠无.毒蛇头少人揩痒,猛虎口是谁捋须.有时变态兮,电卷雷驱."
"默默工夫,心田自锄.醭生唇上满,泥斲鼻头余.少林何曾说话,曹溪不识文书.谁言伎俩浑无巧,自信家风也不疏."
"湛而不浑,妙而长存.秋水何色,野云无根.半夜天空河汉浄,老兔濯濯明月魂."
"写出个僧,冷淡无能.默耕田地,力锄葛藤.入海泥牛绝消息,度河月兔有光棱.携去尘中成化事,更嫌何处不相应."
"默守枯寒,心心见端.瑠璃井秋光湛湛,珊瑚枝月影团团.髑髅活兮,妄识沥干."
"静而无像,动而无功.湛兮秋下水,应也树头风.到处随缘成佛事,超情只个是神通."
"视之其夷,听之曰希.真声真色,何是何非.春山润而云起,秋水澄而月归.见闻断痕而外分变化,功勋转处而内尽玄微."
"两眼碧,一面黄.舌头不掉,鼻孔难藏.老兔静弄魄,灵犀通得光.历历机感兮,何用思量."
"披风兮崇丘,玩月兮方舟.一身不羁兮太平时节,八纮无碍兮清白谁俦."
"闲云之动,野水之流.体万像之平等,了一身而自由.机轮无滞兮,凿枘相投."
"五叶之华,三斤之麻,外无棱角兮中无孽芽.箭石不是虎,酒弓不是蛇,千里之失兮毫厘之差.得非思议兮自谓一曲之士,望绝涯畛兮人称大方之家."
"默默之语,如如绝虑.野水有秋,闲云无雨.十方三世兮无我安排,六道四生兮非吾行伍."
"智极而藏,静极而光.蕉雷之展,葵日之芳.占宝器而蛮眼碧,理华须而蜂股黄.中规中矩兮乍圆乍方."
"一亘清虚,十分明白.借兮是功,转兮非色.天盖地擎兮体之有余,雷轰电掣兮用之不测,情未生时如何隔."
"洞见其颜,拈却案山.影流心鉴,智入道环.师旷不闻而其声自普,离朱不辨而其色非悭.一点自然兮妙超过去现在,十方平等兮全该内外中间."
"邈之不真,传之不神.得而无得,亲而无亲.体离微彻照之智,本盖载生成之仁.出一二三之数量,等千百亿之分身.用弥光也物中之眼,气专柔也主中之宾."
"澄潭之月,苍山之雪.清白家风,灵明事业.秋空浄无痕,野云闲不彻.如今借问旁观,且道看何行列."
"体之象先,得之自然.心空有以,道大谁传.蟾在珊瑚之树,蚌蕴明珠之渊,弹指分身兮三千大千."
"漆点两眼,雪丝半头.嗒然亡耦,转处还幽.一等高闲兮余云歛霁,十方清白兮片月摩秋."
"青山之主兮体本平等,白云之宾兮用能自然.应有余兮神不可测,得其简兮妙不可传."
"秋山骨瘦,秋水神清.岩松寒更翠,涧月夜还明.灵然曲木坐不语,四海九州俱太平."
"面目古怪,气宇深清.涧月夜白,松雪寒明.舜若之身兮谁前谁后,首罗之眼兮不纵不横.相随来也,流水浮萍."
"天苍苍而云闲,水深深而月寒.妙一点之自得,纵四辩以奚殚."
"须发垂白,面皮淡黄.茶醒睡眼,饭塞饥肠.情田闲自廓,心地浄而光.云歛山川雨,月明河汉霜.门门得用亡机械,个事十成谁覆藏."
"发白而老,面黄仍病.穷地水火风之根,得见闻觉知之柄.一气专柔,诸尘善应.魏臭而良,橘陈而令.尽大地药了调和之治方,满虚空身识起灭之缘性."
"静而不纷,野而不文.丘壑身心麋鹿共,江湖风月白鸥分."
"全心之相,全相之心.写成这个,聊应而今.天苍苍兮白鸟没,水深深兮红鳞沉.月钩云饵,玉线金针.一般料理兮,妙出威音."
"是兮不是,别兮不别.水冷涵秋,山寒带雪.传家之印兮中间无文,常用之针兮两头无穴.游世之身云月闲,说禅之口河汉决.自然随顺因缘,向道不乖时节."
"发之白兮高峰早雪,目之青兮古涧先秋.月炯炯兮自有光通犀角,草苍苍兮谁能硬按牛头."
"额颅高,眼孔深.画工不识,谁是知音.江湖烂烂兮月还有魄,丘壑闲闲兮云自无心.几处相逢不会唤,蓑衣篛笠卖黄金."
"器宇廓落,形像干枯.一点彻灵府,万年空劫壶.青原门下识麟角,黄檗床头捋虎须.死中还活兮活中还死,无中却有兮有中却无."
"天庭宽而祖宗光,地阁阔而儿孙昌.中间鼻孔自家底,出气通快浑不妨.坤六短,干三长.饱丛林汉休雌黄,今年蚕食两叶桑."
"目瞳秋炯炯,颠发雪毵毵.饭塞肚皮饱,茶湔舌颊甘.龊家有彩,机事无堪.白牯厘奴却知有,而今赢得放痴憨."
"毗卢之口闹嘈嘈,普贤之身闲飘飘.理无不备,事不相饶.小舟点点浮烟水,柔柳垂垂映竹桥."
"何须魁斗之名高,不在山川之气豪.有口挂壁,亡牛奏刀.纵横佛用,分付儿曹."
"云水性调,丛林气高.肚皮束篾,版齿生毛.十方身虚空样放,二升米拄杖头挑."
"蒲寒柳衰,融懒顾痴.坐稳实逾劫,心空佛是谁.明而了妙,微而入离.天清河汉阔,露冷斗杓垂.借伴而来应供,分身在处成规.百草头边春浩荡,黄莺之语对华枝."
"岩壑之骨洼而隆,烟霞之气温而融.其默而通,其应而冲.流云出谷,霁月行空.十方三世兮,南北西东."
"清白之标,庄严匪销.袁安卧雪,许由弃瓢.不萌枝上春苒苒,无影树下秋寥寥.借伴入廛来买卖,相逢莫怪不相饶."
"眉目岩岩,身心静恬.万机自息,一默谁参.虚空兮霁云卷谷,清白兮夜月濯潭.春入丛林兮谩道化工百亿,神游浩劫兮底意真超二三."
"鼻直口阔,目深眉低.灯连少室,派接曹溪.恰恰混不得,堂堂类不齐.把手共语,出力相携.春风浩浩,秋风凄凄."
"发白面黄,鼻直口方.云水精神老,丛林气味长.青蛇露时星烂烂,白鸟没处烟苍苍.印空有据,印泥成章.家家门前柏树子,岂独赵州能对扬."
"两眼深秀,双眉下垂.面目严冷,身心古锥.云水盘游,寻常梦于行脚.丛林寂默,三十年之住持.穷河汉于昆仑之椒,渊源亲到.拈斗杓于混沌之外,佛祖犹疑.变通不倦,施设随宜.向道刹尘机用稳,却嫌石火电光迟."
"发雪衰白而春昼长,目光寒碧而秋波扬.采华之滋而蜜蜂忙,齐物之梦而蝴蝶狂.体空影响,机动阴阳.玉烛静调天事业,薰风披拂水文章.诸尘三昧,分身十方."
"眼横鼻直,气清骨寒.手眼外应金篦快,身心内照玉壶宽.机丝交织兮春华蔟蔟,与物齐平兮梦蝶团团.性习林泉,身心信缘.长虹歛雨,照雪倚天.头头物物随宜说,刹刹尘尘各住禅.妙触出碍,幻成自然."
"无言而言,默彻其源.无用而用,虚含其动.理窟之穷通,智机之变弄.夕阳洲渚白鸥盟,韶昼园林蝴蝶梦."
"功转密藏,寻踪迹以无方.影现益彰,历因缘而有常.身分尘刹普,舌拄梵天长.心心不触菩提用,法法无依般若光."
"冥冥而觉,全真绝学.海口自吞,驷舌须缩.圜混有光兮老蚌之胎,空同无物兮枯龟之壳.个事而穷通,作家不啐啄.语出科模,用无棱角.丛林笑相看面也萎萎羸羸,三棒打不回头也龌龌龊龊."
"精神矍烁,化工模邈.我转一机,谁持六鉴.是非生夺璧之谋,黑白战烂柯之著.霁阔而河横,潭空而月落."
"性得渊源,穷通自然.潭寒龙蜕骨,松老鹤成仙.无心白云出岫,有应明月浮川.相逢借伴人间世,游戏尘尘三昧缘."
"发须衰白而霜雪益深,肌肤苍老而松桂剥皴.四十余年而穷通一默,百千三昧而游戏诸尘."
"片月在水,孤云出山.其静而应,其动而闲.体中不欲全露,用处只窥一斑.重重楼阁门开也,弥勒不须轻手弹."
"岩岩之骨兮山癯,靡靡之姿兮水腴.心无住而乃久,德有邻而不孤.虚空说法,顽石听徒.互换证明还了了,何烦佛祖费工夫."
"须发衰残,空山雪寒.眉目清淡,野水秋还.一念万年了尘劫,十方三世同正观.翡翠天晴而清虚廓彻,珊瑚海月而光焰波澜.现形说法应机感,笑指俱胝百草端."
"劫外游神,环中契真.幽灵自照,绝学为邻.碧瑠璃海半夜月,赤珊瑚树长年春.专柔一气,和光同尘.心心不触衲僧事,物物无私国土身."
"静之不昏,湛而若存.动之不浑,用而亡痕.入见离微之根,出游幻化之门.赤水之求故罔象而珠得,庖丁之伎乃亡牛而刃奔.百川碧涨,三月红繁.海不失于潮信,华自得于春恩."
"白云无根,青山有棱.自得一句,妙出三乘.和气而春回百草,光明而焰续千灯.渊默心传诸佛体,家风独许少林曾."
"默而非缄,辨而罔谈.须菩提慧空了了,憍尸迦华雨毵毵.更与刹尘分手眼,何妨机用见锤钳.个人自得,古佛同参."
"云无心而不羁,谷有应而相宜.寂住通感,圆明了知.性汪洋而海有受,气突兀而山不移.百年身后所须物,问取南阳忠国师."
"衰形老容,瘦竹苍松.野食丹山凤,云吟枯木龙.对机何似当台镜,扣应恰如随杵钟.了无一物,还我卢舂."
"痴钝之师,枯槁之姿.鼻寒垂涕,眼老生黐.玉怀石而矩,珠养蚌而规.长短华枝春次第,东西波棹月相随."
"雪发霜髭,古岩阿师.坐寒空劫眼,机活用时眉.文殊靠倒维摩诘,帝释仰赞须菩提.如今吃饭下堂去,谁敢等闲欺石梯."
"秋生眉睫,雪积颠发.见偏正之往来,得离微之出没.闲闲霁雨之云,烂烂濯波之月.相随来也入诸尘,妙触门门自超越."
"远山之雪兮发毛衰白,大壑之秋兮眼棱寒碧.水云肝胆兮佛世之灯,丛林事业兮祖宗之脉.龙梭锦机,金刀玉尺.诸尘三昧兮还我自由,二仪万像兮与宅平出."
"千年气温,琥珀松根.半夜光吞,珊瑚月魂.混沌凿开,德云下妙峰之顶.昆仑推倒,张骞到盟津之源.出岫之云意闲暇,盈科之水流势奔.诸尘历历,三昧门门.妙触应缘还出碍,成家事业付儿孙."
"天与之形,月皎河横.地与之仪,山高水低.华灯连有据,桃李默成蹊.十方三世混不得,万像森罗类莫齐."
"天之空兮星斗寒,海之缩兮潮波还.推月之蟾止三脚,养雾之豹窥一斑.拈出门门问相识,知音点头应不悭."
"真见无形,真得无名.全超影响,妙出尘情.夜冷露濡而斗湿,天空霁阔而河横.无住而住,无生而生.相随却到门门底,楼阁关开弹指声."
"松老有骨,竹癯无肉.雪发覆颠,霜眉映目.须菩提坐空而谈,维摩诘卷辨而默.拈来何处不相逢,日面佛兮月面佛."
"寒竹癯长,苍松老刚.身心铁石,肝胆冰霜.秋天湛湛远连水,宾雁冥冥初没行.却来借伴,随事成章."
"写出老僧,形容可憎.秋生眼角,雪点眉棱.胸次有丘壑,口头无葛藤.功忘自据菩提座,照尽谁传般若灯.借光施设,恰恰相应."
"天童之师,顶雪颔丝.三篾住山计,孤藤横膝时.潭寒秋到早,空阔月行迟.提起宗家无字印,门门何处不相宜."
"默而藏,妙而光.月之轮窄,斗之柄长.扶来草木春濡绿,夺去山川霜落黄.相契可处,自然成章."
"云水之身,丛林之人.眉毛长盖眼,鼻孔直欺唇.等闲西院两声错,急快云门一路亲.不肯割城还夺璧,相如肝胆抑强秦."
"兀然而然,湛存象先.曹溪昧横画,少室还默传.体不匿而了了,用不勤而绵绵.得麟角兮石头足,捋虎须兮林际颠.壁上如今谩撑起,知音自然闻说禅."
"事不在容,智不到宗.待云雷而陶壁梭蛰,授衣钵而卢老逃舂.犀通半夜月,鹤梦千年松.白发苍颜跛挈公,时人相笑老龙钟."
"槁木之形,谷神之灵.水冷看秋色,天空垂晓星.一点心明兮非台之镜,大千卷出兮破尘之经."
"源养而渊,灯传未残.照分光燄,流演波澜.暂时还落薄,客事岂艰难.春上烧瘢,绿生草端.无心为润云行麓,有应不留珠走盘."
"非思量处,无住而住.离名象时,不为而为.香象定中渡,寒蟾照复移.世间了了虚空相,人事丛丛混沌眉.饱参底句如何举,饭罢摩挲篾肚皮."
"出入离微,偏正之机.变通动静,杀活之柄.飞流电火兮持林际之威权,函盖乾坤兮得云门之号令.相随百草头边,恰恰初无欠剩."
"了心非相,了相是心.皋禽梦寒琥珀树,海月光射珊瑚林.影摇风竹,响发秋碪.万像森罗俱演说,宝陀岩上有知音."
"寒淡相依,清白住持.秋横两目,雪覆双眉.老兔推月河汉阔,宾雁没烟星斗垂.穷通有自,机用输谁.消得而今一瞬,不须别唤沙弥."
"默默神澄,棱棱气清.河汉之月耿耿而不夜,蒹葭之风凄凄而有声.相逢便说无生话,万像森罗作证明.佛灯未寒,祖华未残.其传今到你,其事素来难.座须诸法空为句,经在微尘破处看.而今呈似,莫道相谩."
"妙出名象,非心非相.混融古今,是相是心.发白晓霜厚,眼寒秋水深.寄语山形拄杖子,大家相伴做丛林."
"识得本真,不随生灭.霁云磨空,秋波濯月."
"头上有骨,眼底无肉.分影月随流,闲心云出谷.万缘圆应兮廓周大千,一点灵虚兮默照幽独."
"眼冷眉长,鼻直气快.彼彼常不轻,门门观自在.寂光而无中,妙用而无外.谁怕肉团碍世界."
"智明而藏,浄极而光.四大蛇非蛰,六窗猴不忙.因缘仍善应,机用更优长.觌面相逢出思议,自然随处露堂堂."
"默而耀,虚而照.借用不悭,合体无兆.石牛卧而青山寒,木马嘶而明月晓.有底般人,相逢恰好."
"雪洗寒岩兮山林气清,秋生烟水兮江湖色明.犹浄镜兮对诸像,似空谷兮随诸声.游戏因缘三昧用,自然转处不留情."
"眉眼分明,风柳柔青.心胆纯一,野华吐赤.了无物碍自由人,还得观音妙智力.连城不割谁肯休,相如却夺秦王璧."
"真非真,假非假.是影是形,成幻成化.根门随处拽得回,声色自然骑与跨.耕翻海月之泥牛,游遍春阳之木马."
"发际点白,眼眶含青.情枯历历,智照灵灵.形骸如槁木,踪迹肖流萍.月明四海犀通晕,春在百华蜂采馨."
"棃杖横膝,衲衣拥肩.默为佛事,情忘世缘.家风空扫四壁,活计冷坐三椽.见闻声色外相讨,破晓青山啼杜鹃."
"是心绝缘,寒灰不然.是身无我,芭蕉不坚.独灵兮卓卓,湛存兮绵绵.春逐华枝长短,月随水器方圆."
"碧寒眼脑,黧黑面皮.佛魔销铄处,自己住持时.针或联线,机不挂丝.风月渡河无夜色,水天连霁有秋姿."
"画者不相出脱,转见面皮丑恶.蜂采百华春不饥,兔饮长河夜不渴.无事而禅,待缘而作.一机一警谁与知,百发百中弦衔筈."
"是真非相,是相非真.拈转四大,不立一尘.体合虚空有自己,用周法界无别人.一叶落兮天下秋,一华开兮天下春."
"贫眉似促,饥眼觉大.口噤禅游,鼻通气快.心不萌个处转机,卦未兆阿谁来买.应世随缘,龊家得彩."
"去就清贫,担何苦辛.兀默三椽老,平生五合陈.出家意谓了身,住院还相累人.野水连天半夜月,丛林和气十方春."
"颠发山雪,眶瞳水秋.月白濯河汉,霁寒摩斗牛.韶意千华里,光风百草头.如幻三昧兮,妙得优游."
"默默无思,闲闲不羁.秋濯星河色,风吹月荡漪.二仪前是我,万像里名谁.似难去取,决定相随."
"额高眼深,该抹丛林.人惊大胆,我自无心.默转机梭路,谁投钵水针.觌面相呈了也,抬头何处相寻."
"锁口而禅,篾腹而饿.透出劫空心相微,不见秋毫身量大.法憙为食,法空为座.毗耶门户打开,少室家风觑破.言满天下兮,而无口过."
"据胡床,握麈柄.句中起倒,机头偏正.真得出思议,妙应亡眺听.彻二仪万象根源,识诸佛历代性命.曲直逆顺兮任纵任横,长短方圆兮何少何剩."
"默握牦尾,谁撩虎须.天水连秋色,魁杓夜转枢.应兮鉴像,答兮谷呼.森罗万像,纵横也俱."
"百般千样,会归一相.一相无相识也无,廓与虚空等其量.河淡秋清,夜寒月亮.提携出也来人间,明明历历诸缘上."
"性空无根,性水无垠.应所知量,成其梦身.闲闲对万像,飘飘出诸尘.物外有此不名物,人间有此没事人."
"面皮微紫,眸子深青.默臻阃奥,妙得门庭.彻见二仪成一体,明知万像不他形."
"幻起有形,智空无名.秋生月窟,云变干城.摩娑百战胝瘢旧,向道而今老太平."
"皮苍老松,色暗焦桐.微尘尘破,一印印空.大千经卷钟出碍,三世佛口谷吞风.六门了用,双眉有功."
"雪颠未干,秋波更寒.云门舌不短,百丈鼻犹酸.心传一灯自光燄,口翻四海看波澜.间关半世,经历百难.报道头家休喝彩,而今双六已居盘."
"松老皮皴,竹癯节棱.发白远山雪,心明长夜灯.回机历历,随用腾腾.因缘妙触初无碍,个是玲珑岩下僧."
"地水火风,因缘会同.见闻知觉,门户疏通.随宜而得用,及尽而亡功.明白机轮还自转,相逢谁识大家翁."
"野雪发须,秋山肌肤.物齐芳蝶梦,情尽露蝉枯.迹弭水归海,光回星转枢.言前荐得犹封壳,喝下承当又触途.天上天下,只个规模."
"静得其根,动应其门.家传从佛祖,机用付儿孙.凿开浑沌,派发昆仑.借与烟光成草木,华华叶叶气温温."
"发衰雪白,眼寒秋碧.壁立千寻,功消一色.体得有家风,心传亡辙迹.少林祖师兮岂会唐言,黄梅行者兮不识横画."
"棱眉苍厖,壑眼碧双.未开蛰户,谁识漳江.不须狡兔治三窟,自有孤猿应六窗.运水般柴呈妙用,儿孙事业更𪭢𪭢."
"雪发霜须,风袖烟裾.空壳累于可卜,木蠹偶以成书.豹雾之虎,龙雷之鱼.变化复何日,升腾似有初.旧时行履故然改,向道而今井觑驴."
"形声幻为,闻见智随.自然出碍,平等何疑.莹明而绝累,圆应而无疵.而今问你,且道是谁."
"霜之须,雪之颅.竹之腹,松之肤.河汉拍天岸,魁杓旋夜枢.珊瑚林月长鲸𩨍,琥珀松巢老鹤呼.竿头丝线从君弄,不犯清波意自殊."
"本无今有,觉空幻受.真相俨然兮威音之前,妙触出碍兮影响之后.功极而转身,说禅而借口.把住也洞水逆流,放行也曹山颠酒."
"形骸槁如,林壑深居.衰发雪松白,闲情霜竹虚.智游空劫珠胎蚌,妙应因缘井觑驴.豹雾之虎,龙雷之鱼.黄梅衣钵绳绳信,卢老心传不识书."
"涧月之孤,岩松之癯.秋生眉目,霜侵发须.诸法之相了空寂,妙存之性非有无.一尘飞巨海,片雪点红炉.应事头头俱出碍,自然妙触解回途."
"兀兀堆堆,髑髅眼开.全身放下,借伴还来.一弹指响流通句,楼阁门门见善财."
"瘦骨岩岩,残毳毵毵.坐寒云𪩘,心空月潭.虚应亡机而若谷,深禅有口而如钳.槃珠勿遗其色,囊锥不露其尖.皇道大平没棱角,自然雨五而风三."
"老抱孤踪,岁寒之松.静含远韵,霜晓之钟.黄氏之羊起石,陶家之梭化龙.刹刹尘尘见身相,门门何处不相逢."
"颠毛之丝,眼角之黐.是身颓老,与世支离.枯禅心了了,空劫鼻垂垂.晓寒霜结,山川薄霁.夜月行河汉,迟借伴还来.机用妙不销,弹指知音知."
"形衰柳蒲,心老江湖.鱼潜波路静,鹤梦月巢孤.不损色香三昧手,粉黏双股理华须."
"高岩之雪兮颠毛衰白,远水之秋兮眼棱寒碧.气清夜永兮月低,斗冷河空兮露泣.借伴之机,起家之力.二仪万像兮相与流通,十方三世兮自然平出."
"至微至精,无像无名.其传也默而成,其得也虚而盈.夜永斗柄转,秋高河汉横.人来借问正因字,鼠粪无将污我羹."
"心空自灵,性了非情.玉马寒泉饮,泥牛夜月耕.尘尘智起,物物幻成.二仪万像纵横说,相与今时作证明."
"颠毛衰薄,春山雪作.胸襟疏豁,海门潮落.眉棱高而眼深,鼻筒直而口阔.幽灵绝待兮曾传祖祢之芳,谷神不死兮似得仙家之药.相逢别峰,弹指开阁.憨皮袋截巷拦街,臭骨头填沟塞壑."
"青天无涯,白云不羁.流水抱山转,征人踏月归.应以比丘得度者,个般形像对来机."
"野云半肩,寒雪一颠.海树珊瑚月,岩松琥珀年.眼合觅不见祖,心空初不留禅.森罗万像纵横说,相与证明输我然."
"内非可形,外还绝称.妙圆一句,通变诸乘.混十界心而静其念,吞三世佛而空其膺.真机了了,祖意绳绳.偏去正来兮闲闲受用,圆规方矩兮恰恰相应."
"非默而默,不言而言.凿混沌朴,决昆仑源.万像总持句,诸尘三昧门.法法心心成佛事,华华叶叶受春恩."
"了了智空,闲闲色融.髑髅常干世界,鼻孔摩触家风.湛湛河源翡翠碧,团团海日珊瑚红."
"默默道游,灵灵破幽.斗魁光转夜,河汉气澄秋.入世随流,门庭甚休.青鞋蹈雨俱胝老,放浪风烟百草头."
"心心无住,了了有据.河汉横秋,斗柄濡露.须菩提坐禅,憍尸迦雨华.蚌含明月兔怀胎,勘破少林传底句."
"相承次第,皮肉骨髓.形分古佛家,气出阿祖鼻.一根源既还,三昧尘全起.坦坦荡荡平等心,炜炜煌煌自然智."
"须发老而覆霜,心念浄而发光.妙照混三世,幽灵空十方.口吞诸佛而不为大,舌拄梵天而不觉长.刹尘无间说,鸥鸟不乱行.平等是道,自然成章."
"妙明绝思,廓静无涯.智空三际,性融二仪.借功光历历,借伴老垂垂.文彩纵横成底事,机头初不挂梭丝."
"垂老之姿,须发如丝.渊默之味,耳口无疵.秋高河影阔,露冷月行迟.答呼若谷神之应,对事得珠色之随."
"劫壶廓空,一句圆通.苔生玉殿,体露金风.妙尽不知处,光回还借功.鉴像之缘而妙触非受,谷神之应而随呼不穷."
"规圆矩方,凫短鹤长.落日烟村牧笛,平湖月夜鱼榔."
"法法平齐,随高就低.南日蜀葵向,北风胡马嘶."
"年齿垂垂,须发丝丝.月寒无影树,春在未萌枝.得失折肱塞人马,输赢烂柯樵子棋.示现威仪而不起灭尽之定,不由心念而自然圆明之知."
"发雪毵毵,心老憨憨.指南话北,破二作三.守宗风之符节,握佛祖之锤钳.陶形铸器模楷妙,迸火流金炉鞴炎.光明不断,灯灯夜龛."
"学绝与邻,名生实宾.少年行脚事,老倒住山人.拄杖虽无二升米,虚空自有十方身.一机历历兮,三昧尘尘."
"说得一尺,行得一尺.身非肉团,心如墙壁.用光眉十方,照世眼双碧.诸尘三昧兮在我自然,万像森罗兮与渠平出."
"巍巍堂堂,智不可量.炜炜煌煌,静自然光.松老西山雪,河明北斗霜.用之而行,舍之而藏.深林之晦三眠茧,绕指之柔百炼刚."
"癯形老残,孤节岁寒.照顶髑髅眼,随缘赤肉团.六街三市寻人去,相唤门门尽是檀."
"默成用密,智空理得.历代祖心选同科,三世佛口闲挂壁."
"老境侵寻,衰残到今.霜须雪发春犹浅,壑眼岩眉秋更深."
"兀坐涧阴,潭空月沉.三乘乘外,一印印心.师子循行师子吼,旃檀围绕旃檀林.诸尘说法诸尘听,莫道无人为赏音."
"烟苍苍兮白鸟飞,水茫茫兮金鳞嬉.空杳杳兮智不知,觉冥冥兮性所宜.包万像而括二仪,彻三际而周四维.影象累累,品类差差.发挥元自我,点化更由谁.方之则矩,圆之则规.不须特地,且么过时.兀兀腾腾,憨憨痴痴,跛跛挈挈而萎萎羸羸."
"说通齿豁,宗通句活.师座心空,劫壶步阔.就位了无机,烂柯曾有著.招手相随恁么来,百草头边活卓卓."
"性了有余,体含太虚.心空历历,道契如如.答响神居谷,随缘井觑驴.向道尘尘住三昧,何妨触处卷而舒."
"形容老癯,须发雪敷.体明千劫眼,性静万机枢.变通自古门门活,伎俩而今恰恰无.一指头禅随处用,拈来百草俱胝俱."
"一印印空,三乘莫穷.智了离微句,身分函盖同.弥勒驾来楼阁外,文殊家住觉城东.随身干木,到处家风."
"拄杖倚床,默而成章.夜月通犀角,秋空没雁行.清写芭蕉雪,秀盛芙蓉霜.青原价问庐陵米,会有知音句厮当."
"默学少林,静全本心.幽灵绝待,虚明自任.玉线金针世家事,鸾胶凤弦山水音.随方善应,不用相寻."
"其离而入,其微而出.一弹指响楼阁开,身现门门千百亿."
"绝待而灵,无得而名.就位难辨,借功证成.合伴应时节,随事放光明.神歌社舞闲心适,块雨条风乐太平."
"理极非身,智明自神.三缘未作,一默含纯.回途异类,出历诸尘.弯弯月下涟漪水,剪剪风斜杨柳春."
"野鹤骨癯,涧松皮粗.一身闲而云行林壑,两眼冷而秋入江湖.智到无而有,理极有而无.齐物蝶翻昼梦,随机蜂理华须.开口也著合也著,风铃发响谷随呼."
"为僧𠜾剞,与世支离.目瞳青炯炯,头发白丝丝.劫空有句,真得无师.借功分照用,借位解提持.万像森罗一音说,何须特地挂唇皮."
"妙存象先,圆成自然.佛灯燄续,祖华芳联.野况烟霞老,秋痕天水连.生无生性,住无住缘.随分雪分斋一钵,不嫌云寄屋三椽."
"明白无根,茫茫月魂.清虚不浑,苍苍秋痕.青天固可背负,诸佛等闲口吞.情空超物物,妙触应门门.了知初不由心念,金色头陀灭意根."
"眸子射人,秋涧之津.颠毛衰白,霜松之晨.赤湖之林,潮涨而长鲸𩨍浪.丹桂之影,月寒而老兔推轮.明功借位,起幻入尘.百草头边有芳信,纵横指点自家春."
"无心之心,妙超古今.无相之相,不存情量.叶落木而秋开,月度山而潮上.柳絮之风随,葵华之日向."
"默而静专,体之妙全.情尽性传,心空觉圆.闲闲游幻世,了了应尘缘.灯笼露柱浑机用,翠竹黄华总说禅."
"尘浄无余,体明而虚.秋高夜永,河阔星疏.宛转兼而到,偏圆卷复舒.媚川果若珠含蚌,应物何妨井觑驴."
"南台之静,中邑之应.圆明之知,平等之性.烂柯棋局樵,钓雪华亭艇.披丛林明白之襟,握云水清凉之柄.动自风流,闲宜月定.心闻况是赏音,相廗何妨打令."
"云水孤藤,丛林老僧.澜翻口角,雪点眉棱.长春时节相联蕊,破夜光明自照灯.内无丝而系螘,外无糁而聚蝇.不起灭定,能应繁兴."
"雪发霜须,鲵齿鸡肤.年侵蒲柳,日在桑榆.用持智之大柄,静守道之元枢.而今百草头边用,妙得云门一字俱."
"曹洞宗乘,老难发兴.秋波摇眼角,春雪点眉棱.一步跨空劫,孤心相续灯.西母之桃兮秀结三千年实,北冥之鲲兮蜕翔九万里鹏.珊瑚枝枝撑著月,出格云门跛脚僧."
"心心绝缘,了了亡年.吞佛空三世,披经等大千.妙观智出碍,韶昼春无边.齐物竹床蝴蝶梦,双飞栩栩华风颠."
"妙而不有,空而不无.坐寒床下板,步转劫前壶.返色光初发,知音德不孤.流长信是盈科水,盘走端如受影珠."
"疏齿如鲵,皴皮若鸡.万机顿削,一句全提.湛存性海阔,圆明心月低.有信风雷还破蛰,无言桃李自成蹊."
"有应之身,无位之人.随方而见,妙触而神.山林森森春在木,江湖澹澹秋生津.语不投机不展事,云门一路从来亲."
"一切相空,其后之心.一切心空,其后之相.幽谷云生,寒潭月上.应因缘平定二仪,了幻化森罗万像.恰恰不疑,如指诸掌."
"清浄本然,和合因缘.涅不缁而磨不磷,仰弥高而钻弥坚.随之无后,迎之无前,空空空处亡中边.而今信手拈来用,头尾相应正复偏."
"身老而衰,根钝且迟.霁冷河阔,天空斗垂.圆明三只目,受用两茎眉.尘刹大千纵横而妙触,三尺丈六笑语而相随."
"坐忘是非,默见离微.佛祖之陶冶,天地之范围.髑髅眉底眼,空劫句中机.青原赭色麒麟步,药峤金毛师子威.相逢捉手,大道同归."
"空劫默游,灵然破幽.潮扬光燄珊瑚月,海缩波澜翡翠秋.于世无求,随缘自由.百千三昧门门事,潦倒俱胝一指头."
"说真不真,说似不似,拈转舌头提得鼻.空劫家风,衲僧田地.心心与祖相传,佛佛见他出世.一尘入正受,诸尘三昧起."
"形貌春寒,颠毛雪残.坐空生灭影,静见离微端.珊瑚树生玳瑁海,明月珠走琉璃盘.藏天下于天下兮一性自然平等,出世间于世间兮万像谁敢相谩."
"天地含光,阴阳化章.蔬肠清白,枣齿淡黄.丛林闲去就,云水老行藏.百炼之金柔兮绕指,九试之玉温兮截肪.随身干木,作戏逢场."
"默默灵光,堆堆坐忘.衲僧事业,宗印文章.应物空三世,随缘遍十方.分身不用相回互,到处谁能作覆藏.巍巍堂堂,炜炜煌煌."
"云水老身,丛林陈人.发毛已雪,鼻气犹春.平等应缘也心心佛佛,自然说法也刹刹尘尘.回途复妙,弄假像真."
"山带雪而岁寒,水含月而夜阑.对机转物,影草探竿.游刃之牛解,烂柯之局残.西风雨歛烟云浄,北斗脚垂河汉干."
"形虽老苍,事不穷忙.味真嚼蜡,面冷刮霜.撒手行空劫,全身入帝乡.回头游戏成三昧,春上百华蜂采香."
"曲木坐床,乌藤倚旁.孤禅一句,三世十方.青灯含华夜耿耿,白鸟欲没天苍苍.却来有应,出碍无当."
"丘壑精神,云水陈人.心灯不夜,道树长春.珠胎养乎老蚌,龙雷跃于修鳞.烂烂光辉兮明白之窟,棱棱浪级兮桃华之津.庄严三昧,游戏诸尘."
"默默有句兮祖祖相传,心心无住兮灵灵自然.石蕴玉而辉山,渊含珠而媚川.千亿门开弥勒弹,三十年用俱胝禅.一乘底事,百草头边."
"二仪之门,万象之根.有无难议,青白不痕.借功承祖祢,了事付儿孙.采华香负蜜蜂股,齐物梦翻蝴蝶槐.即相离相,知恩报恩."
"太行之雪春不消,黄河之月夜更饶.家风许清白,身世自超摇.离微器重,出没机调.光燄波澜俱满浄,珊瑚林树涨高潮."
"雪拭晚晴,水受秋清.天空四壁,月冷三更.湛存而独立,定应而周行.二仪之道成且平,万像之印虚不盈.鸥鸟情闲机事外,夕阳沙上未寒盟."
"老身且懒,居然从简.白雪覆颠,乌华乱眼.心光传祖灯,手段破家产.到不到赵州吃茶,回不回睦州担板.借问诸人识也无,青山骨秀闲云散."
"枯槁形骸,虚明性怀.秋河夜月,老树苍崖.一机色前自宛转,万像头上谁安排.云门拄杖,赵州草鞋."
"性成而不立玄微,智诣而难分是非.天空云澹泞,夜冷月依稀.蝴蝶梦魂兮春昼飞而齐物,白鸥盟事兮夕阳卧而亡机."
"皴皮似鸡,疏齿如鲵.诸缘坐断,一句全提.夜月圆明兮珊瑚海阔,晚云破碎兮玳瑁天低."
"肌骨瘦寒,气貌衰残.坐冷秋生河阔,心空月堕潮干.善财游历百城了,楼阁门开指一弹."
"古岩老僧,百事不能.饱雪筠林野之姿,癯犹高节.抱松石岁寒之骨,老更苍棱.去就且拙,唱酬可憎.慎严逆流洞水道,孝满颠酒曹山曾."
"灵灵而空,了了而融.正偏之机转,佛祖之道同.玉井有月,冰壶无风.儿孙得力成家事,影现诸尘三昧中."
"精神自然,秋早春先.蟠胸丘壑,绕齿风烟.理无生而心传阿祖,神不死而道出诸仙.苍黄酢酬兮将军齿镞之日,黑白胜负兮樵子烂柯之年."
"默默亡言,灵灵见根.鼓挝涂毒,香烧返魂.物物无心影受镜,尘尘出碍声逾垣."
"萎萎羸羸,病起风姿.跛跛挈挈,老来事业.坐稳三际平,心空百念绝.森罗万象信崝嵘,门门三昧从施设."
"发白齿豁,鼻垂口阔.坐冷月依依,气清秋漠漠.离微出入门开,正偏往来机活.双碧耆婆眼有神,分明百草头边药."
"慧而能定,定而能应.空有短长,初无欠剩.定慧力庄严,性相心齐证.妙观察智照非功,成所作智同圆镜."
"默默而游,月冷天秋.靡靡而周,云行水流.身心无畔岸,机用有锥钩.诸尘三昧纵横句,分付之人拄杖头."
"妙了常存,幽灵不昏.偏正旋枢臼,离微见道根.微尘破处大经出,冷口开时诸佛吞.随缘历历,得用门门.成褫家事,分付儿孙."
"影之神,物之春.莺喉颊之滑滑,柳眉目之津津.蜂股华须粉,蜡脾蜜酿醇.等闲谛了游戏事,端的还如幻化人."
"湛存不浑,灵明不昏.派分河汉底,流决昆仑源.见闻了成一相,影响应空六根.体本真如,能来生灭之界.用随生灭,却入真如之门.丛林参饱三条篾,云梦等闲八九吞."
"渊默元成,至虚不盈.体天地之含光,十方昭彻.用阴阳之变态,万像崝嵘.百战瘢知风雨信,垂头兀兀老升平."
"龟兮蓍兮,祛执决疑.师兮范兮,扶斜理差.定彻其底,慧穷其涯.箭撞筈破,珠旋影随."
"默成其性,慧润其定.虚应六窗,观通三径.善巧开权,触机堕穽.怪杀者僧,药多成病."
"祖祖家传,心心印全.混沌未受凿,威音不得专.蕉雷文象齿之所以,桂月晕犀角之能然.水自竹来兮绿非假借,风从华过兮香有因缘."
"像取模画,人成幻化.得失一阄,是非一马.建立𪭢𪭢,权行且且.平贴而安,放荡而野.科臼弗存,轨仪何暇.饥则餐,饱则罢.硬而枕,软而藉.出世间于世间,藏天下于天下.更问如何,之乎者也."
"本来无物,当处出生.白毵毵之头发,乌律律之眼睛.谁敢居尊宿,僧相奉老成.现威仪,住灭定.随影响,放光明.玳瑁海深难寻含月之蚌,珊瑚林没谁见𩨍潮之鲸."
"兀兀默耕,天成地平.一心无住住,万像不生生.起家空劫壶中句,借伴今时路上行.搅丛林人七八处,令行而据.握拄杖子四十年,师坐而横.用之不敝,虚而不盈."
"湛乎性源,游乎度门.动静出碍,方圆不痕.寒木得春晚,雪窗亡夜昏.通塞也虚离实坎,变化也连乾断坤.六和合而无功兮脱略三千之界,万差别而有据兮齐承一点之恩."
"这个形容,缘报遭逢.藏万德于未兆,戢六用于无踪.雪阵血战,玉田历农.影响若空谷,随扣如霜钟.竿头不是风幡动,知有此事还卢舂."
"碧涧之松,烟巢之鹤.野性闲闲,癯身卓卓.江含月而练长,水连天而秋阔.一点分明兮十方虚豁."
"迹像而无,纯全而有.阴阳不测之神,生灭不到而寿.十方界聊现半身,三世佛不消一口.只个山形拄杖子,与君触处相随走."
"目深额耸,口方鼻端.秋云消兮天青而阔,夜月上兮水白而寒.看看,影像随应兮明珠走盘."
"用得乎眉,体全乎鼻.香象不群,金毛无畏.明妙吉之初心,入普贤之幻智.回途放旷知不知,般若光中熟游戏."
"云水之身,山林之气.不专乎学,不游乎艺.默坐而心空,妙传而道贵.西风凄清秋有痕,长天碧浄云无蒂.从来佛祖真宗,只么克承家世."
"山光寒点雪,水色冷磨秋.肝胆古鉴浄,身世浮萍流.罔象而珠得,亡牛而刃游.瑞凤入网兮连鼇上钩,个般手段兮老不传休."
"渊默而明,湛存而妙.三世齐平,十方圆照.月随水而流,风入松而啸.相逢会有知音,向道自然同调."
"鼻直口四方,眉低眼三角.默默句难传,深深谁转脚.入挂树之壶,天地能阔.得烂柯之棋,黑白未错.如今更不囊藏,到处随宜著落."
"了了常知,灵灵匪思.妙空三世,圆包二仪.针鼻长通线,梭脐细吐丝.出谷白云风断送,盈科流水月相随.普应群机兮,自然合宜."
"众流吞海,大泽藏山.磨云月兮蟾蜍胆冷,卧风波兮鸥鸟情闲."
"眉目精神,画工装点.功转玄微,了无丝糁.秋天清而河气澄明,夜水白而月魂潋滟.物物头头应化身,超出机前有刑典."
"廓然而莹,了无余影.卓尔而存,岂有他痕.静非像也,彻见其源.动顺缘也,萌发其根.用绵绵兮搅不浑."
"鉴之现像,谷之藏神.六门随万汇,三昧入诸尘.月通犀角晕,华到蜜房春.历历之机果明了,更嫌何处不相亲."
"颦而嗔,伸而悦.默传鼻孔家风,用付眉毛时节.放下机投,展开漏泄.十方三世兮同得同参,二仪万像兮同听同说."
"止水怀月,空山吐云.清白自若,高闲不群.丘壑性灵兮猿鹤得伴,江湖情味兮鸥鹭相分."
"霜洗斗魁,秋生河汉.形夭矫而长松参云,气澄明而余潦退岸."
"发皑皑而雪山,目湛湛而秋潭.杖拂老伴,丛林饱参.万全非一有,二破却成三.门门虚而正受,物物各自禅谈.春亭不要闲狼藉,华乌而今罢了衔."
"白发苍颜,三篾住山.开眼不觉晓,静坐不知闲.善应全机用,灵明入道环.而今相伴尘中去,榆叶青钱莫我悭."
"行起解绝,宗全说缺.根根尘尘兮元自现成,佛佛祖祖兮何劳施设.本色当行家,赏音个时节.迟日风流转柳腰,迁林语软调莺舌."
"亡牛刃游,罔象珠得.沙漠漠而鸥寒,天苍苍而雁没."
"石上足蟠,人间念干.秋生眼角,喜入眉端.丘壑之身心磈磊,丛林之肝胆衰残.涧月依稀,夜霜濯磨而气韵清白.岩松偃蹇,朔雪湔洗而精神翠寒.行脚屦败,住山篾宽.点著破灶堕,呼回倒刹竿.光阴催促三眠茧,风雨扪摩百战瘢.影像受鉴,音声度垣.寂默髑髅眼,光明赤肉团.云锦舒春兮华容光燄,潮雷卷雪兮海口波澜.挂拂之喝,拄杖之窜.胡饼馒头有变通而绍祖供职,莲华荷叶没科臼而说禅判宦.相随学步,莫似邯郸."
"骨寒气羸,顶雪颔丝.牛首之懒,虎头之痴.兀兀逃禅处,空空选佛时.九万鹏风扶羊角,千年兔月卧蛾眉.门门幻起,尘尘智随.蝴蝶梦游兮庄生齐物,桃华眼冷兮灵云不疑.初无棱缝,浑莫针锥.巴陵曾对吹毛剑,珊瑚撑月夜枝枝."
"觉海元澄,性天廓平.耳眼空更远,息气细而清.露寒斗湿,秋淡河横.丛林底去就,百草头光明.蛾眉之月兮三千刹海,羊角之风兮九万霄程.肚皮参饱,肝胆老成.挥斤容易甚,器受太难生.为你一斲鼻垩,从教四望人惊."
"胡床一默,智游理窟.偏正往来,离微出没.上下混成也二仪之根,去来平等也三世之则.有时随应诸尘,不可说似一物.修证不无,污染不得.震之东,兑之西,离之南,坎之北.青州布衫,镇州萝卜.当家行眼里有筋,本色汉舌头无骨."
"云石雪松,岁寒之友从.晓月霜钟,清白之音容.自乐也村歌社舞,平怀也牧笛归农.暴雨卒风,潜神堂而避阵.吼雷掣电,战禅席而交锋.十分闲暇,一等疏慵.青山白云之去就,浮萍流水之行踪.披雾变文豹,吟云蜕骨龙.身老艺孤兮难其授子,智齐德半兮未可传宗."
"智不能知,识不能识.一气轻清,双瞳冷碧.莲开梦觉,十方虚殒于一时.鲲蜕鹏抟,九万里成乎一息.物我普融,自他平出.珠受色而不痕,剑挥空而何迹.须更指响,弥勒阁开也许是重深.尘刹分身,普贤毛孔也初非迫窄."
"苍棱羼颜,璠玙蕴石而辉山.老节岁寒,琥珀抱松而永年.威音未兴之际,混沌欲凿之前.丛林大义兮道尊百丈,刹海平潮兮月现三千.我为你说法,你为我开田.据坐松根石头上,知音人信默心传."
"如今推也,是子是贼.买帽相头,食鱼去骨."
"千乡万里寻知己,一语临禨不契梁.面壁九年居少室,觅心千古累神光."
"我这镰子用得快,当时三十文钱买.南泉门下路歧通,寄语行人著精彩."
"沩山水牯牛,禅人聚头咬.可怜负舂人,唤作岭南獠."
"露地白牛起问端,随缘叱叱齿牙寒.不知饮啄是何物,吃吃直教沧海干."
"容颜甚奇妙,光明照十方.我适曾供养,今复还亲觐.黄鹤楼前共语时,白苹红蓼对江湄.衷肠已诉无人会,惟有清风明月知."
"青山不异,白玉无瑕.茫茫流水,扰扰黄花.有佛处纤毫不立,无佛处万别千差.长安路上未归客,寻溪由自摘杨花."
"侍者来言报大王,赵州曾揖下禅床.怜儿不觉傍观丑,争奈全身在帝乡."
"出群须是英灵汉,敌胜还他师子儿.选佛若无如是眼,假饶千载亦奚为."
"杀人不眨眼,救人须出手.论实不论虚,合升始为斗."
"学道须教正眼开,莫将狂解意中猜.脱鞋龟上人难会,遂使携囊特地来."
"识法者惧,欺敌者亡.水中辨乳,须是鵞王."
"双盲入暗路崎岖,日落栖芦暂得苏.争似石人眠半夜,免教舜让守林居.须知花绽非干木,无脚行时早触途.昨朝风起长安道,元是昆仑进国图."
"渠非老朽,不礼不受.威音世前,毗卢顶后.把定壶中白日长,触著匣内青蛇吼.良医叮嘱病人,服药不如忌口."
"即日贵人,旧家贫汉.兄弟相承,尊卑互换.向晚途中眼不开,夜明帘外机旋转.骑牛戴帽异中来,百炼真金色不变."
"大地火发,间不容发.南海昆仑,天寒不袜.祖祖相传,一头搕𣜂."
"无人接得渠,遗逼马相如.果来桥上也,记得柱头书."
"无人识得渠,棋局醉樵夫.回头斧柯烂,大海亦成枯."
"雪老大开方便路,低头却入庵中去.者僧有眼恰如盲,却被岩头行一步.者僧好休不肯休,依然依路去悠悠.元来不会雪峰意,却被岩头瓮赣头."
"翡翠帘垂,丝纶未济.紫罗帐合,视听难通.犯动毛头,月升夜扃.密移一步,鹤出银笼.脱身一色无遗影,不坐同风落大功."
"大众退后,衲僧去就.岂用机关,那容体究.蓑翁老熟惯风波,桡棹不施船放溜."
"智门真得祖家风,放出云门广长舌.大智如愚,大巧若拙,用尽工夫参不彻.莫于平地上增堆,休向虚空里钉橛."
"句里明宗则易,宗中辨白则难.冻鸡未报家林晓,隐隐行人过雪山."
"哀猿叫落中岩月,野客吟残夜半灯.此景此时谁会得,白云深处坐禅僧."
"水流百折山苍苍,古寺秋容横野航.明月初濡寒露白,篱花似趁重阳黄.道人心已老松石,学子胆须磨雪霜.默默澄源坐兀兀,游鱼沙鸟静相忘."
"棋局未散芭蕉仙,樵夫柯烂海成田.长隄抗潮人得路,淡水没胫牛加鞭.天云晚晴深似绮,禾稻日茂浓如烟.白米软炊供众饱,心空选佛石头禅."
"赫赫紫岩,白虹贯渊.玉生其中,匪雕匪镌.登于廊庙,圭璋浑全.温如之质,所宝象贤."
"紫岩赫赫,众山维则.秉国之钧,百僚是式.志殄仇方,力复明辟.时方中兴,勋冠今昔."
"紫岩高兮,上摩穹窿.雨露润泽,风云会同.表宋宗臣,礼泰智崇.皇以昭之,简在帝衷."
"紫岩广兮,作镇坤位.尽臣之道,厚德以载.开国南阳,厥绪光大.是似是续,福禄未艾."
"瞻彼紫岩,降神所储.进退有度,威仪甚都.粤自己未,帅于无诸.以忠以孝,奉承安舆."
"北堂之尊,命妇称首.逢是谷旦,酌以大斗.公如老莱,衣衮裳绣.式歌且舞,以介眉寿."
"土宇未复,繄公辟之.士风未变,繄公革之.军律未振,繄公鼓之.国论未定,繄公断之."
"来朝伊何,筑隄于沙.对扬伊何,言宣其麻.明明天子,坐于正衙.徯公来归,相我邦家."
"紫岩之松,在涧之沚.下有茯苓,兔丝蔓只.结为琥珀,深根固柢.愿公难老,受兹燕喜."
"寒水遶近郭,栖鸦蔽高原.映带幽人居,暝色起草根.衡门东南开,浊河日夜奔.所喜古堤月,初出烟江村.不入城市久,懒访亡与存.羡子了万事,坐以一气春."
"湖垠取微径,窈窕松门深.中有古佛屋,閴无人足音.春云带飞雨,冷色来苍岑.孰知戎马盛,但见藤萝阴.平生云卧想,正欲幽梦寻.不减避世士,契此太古心."
"语离三秋风,念子万里客.我独忧患余,几为死生隔.相逢忽眼明,照影俱头白.兰若清夜长,连床话畴昔.如何功名心,一旦乃冰释.卖药真徉狂,穿云忘迁谪.不然蔬笋肠,宁无瘴烟色.良由火枣成,内景充尺宅.下视陋九州,槐安等称国.绝怜蛮触争,亦复弄兵革.乱来更多事,老去觉世窄.归欤桃花源,斑衣作儿剧.此乐人所稀,今我那能得.他时南山南,寄书北山北."
"秋来乏隣酤,近事采涂说.愁多费陶写,户小辄败阙.谁能空隐忧,判饮最良策.两公俱世豪,风味夺佳节.手酿瓮中春,香浮玉丹色.相饷走鸱夷,芳辛真妙绝.共赋醉乡诗,销磨闲日月.颇闻锁娉婷,回风舞流雪.何妨出房栊,满引快关膈.此念想当然,清尊可虚设.我老留瓯闽,感时梦淮浙.公其招故人,亦记未归客."
"老舒古君子,送客皆善类.觞行颇轩渠,一斗辄径醉.凉飔生白苹,落日照紫翠.骊驹虽在门,不下儿女泪.傥复逢湘累,更与问憔悴."
"天骄毒中原,国势苦日削.一为虚声摇,颠沛几失脚.翠华栖海隅,此戯亦太虐.忽闻哀痛诏,迸泪向寥寞.何当速悔祸,四海安耕凿.乃者浙西帅,望风先即却.坐令临安城,开关犹白著.只今锋镝余,寃鬼号冥漠.赏罚二大柄,倒持示微弱.岂无英雄人,戴宋心未薄.有如沈使君,忠义等筹略.始终誓复仇,志愿久已确.浮家来水村,避乱畏矰缴.行矣收功名,远过麒麟阁.气投平生欢,事付今夕噱.吾衰世无用,鼓勇徒矍铄."
"暝色复已夕,雨声全未疏.掩关颇嗜卧,篝灯空照书.点滴闻瓦沟,决溜鸣阶渠.试作华屋想,未减严城居.大江汹波浪,旷野风号呼.那知三家村,有此一腐儒.是身在宇宙,何适非蘧庐.陵谷傥迁变,楼观皆空虚.安心无秘法,绝念忘畏途.生死尚可处,此境固有余."
"宦游适乐土,宴坐名乐斋.问君何独乐,胸中高崔嵬.轩裳傥来物,世途吁可哀.纷然鸡鹜争,陷穽成祸胎.不如寻蠹鱼,简编阅兴衰.万事付杯酒,百年俱劫灰.搘颐忽长啸,妙想从天回.人生行乐耳,勿为华发催."
"苍山崷崒中,殿古起野色.仰空象纬高,抚事戎马隔.三子俱人豪,语默有典则.安知今夕游,值此老宾客.危言惊鬼神,怀旧痛京国.寄书白帝城,问道屈原宅.三春闻竹枝,万里共凄恻.风来松柏悲,月落世界黑.相看炯不寐,袖手了无策.去去更酌泉,吾生易南北."
"平生契所崇,晚得故人语.惊呼追曩游,世道今如许.中原鞠茂草,万里尽豺虎.天王巡江𣸣,对垒眺淮楚.未闻诛叛亡,快愤断腰膂.上复九庙讐,下宽四民苦.胸中有成奏,无路不容吐.天高云雾深,洒泣逃罪罟.朅来陪胜集,人物良可数.高氏父子贤,王甥兄弟窭.相过茶酒间,穷年简编处.丧乱共伤时,兴衰更怀古.假日聊销忧,信美非吾土.夜阑然薪归,被酒踏寒雨.买山结茅茨,我老竟何所.要当乔松根,白石仍同煮."
"时流罕识真,特立取众忌.不有明眼人,谁止万口沸.古今冠盖场,毁誉固一致.胡为空门中,生灭亦滋炽.更怜晚学徒,遍参反谀媚.妄将宗派分,未必尽师志.要是鹰犬姿,乃出蛇鼠计.堂堂真歇师,的的示大意.所向古道场,衲子悉倾至.往年入吴闽,宴坐走檀施.继踵几尊宿,建立各超诣.南方祖令行,山川久增气.乃知群魔怖,不乐佛住世.休歇云卧庵,谤焰息氛翳.欻然天门开,黄纸书广利.万态复现前,颇似厌权势.去来初何心,缘感本自契.悯兹象众衰,愿力救深弊.维师法梁栋,世道贵相济.露风吹海云,瘴岭发岩桂.欲挽衣裓留,意已万里外.我老卜后期,夜话炯不寐."
"忽辞鼓山行,便作径山去.道人孤飞云,腰包咄嗟具.两边兄弟间,杨岐一条路.禅许众人参,院要大家住.无是亦无非,何喜复何怒.同粥鼓斋钟,等灯笼露柱.佛眼接竹庵,云门透圆悟.尔则有师承,心共成佛祖.可笑世上儿,妄念分毁誉.石火电光中,毕竟什么处.所得能几多,造业不知数.生死到头来,请问末后句.穷汉未必穷,富汉岂真富.入门相见时,此话莫错举."
"乾坤忽震荡,土宇遂分裂.杀气西北来,遗毒成僭窃.议和其祸胎,割地亦覆辙.傥从种将军,用武寨再劫.不放匹马回,安得两宫说.巍巍开国初,真宰创鸿业.一统包八荒,受降临观阙.并州稍稽命,骈头亟膏钺.于今何势殊,天王狩明越.诸镇本藩翰,楚破阖城血.翠舆欲东巡,蹈海计愈切.诏下散百司,恩许保妻妾.瞻彼廉陛尊,孰与壮班列.肉食知谋身,未省肯死节.检校舆地图,宁复见施设.三吴素轻浮,伤弓更心折.四顾皆惊波,苍黄共呜咽.维兹艰危秋,贫士转疏拙.明年谷增贵,贤愚罔分别.何处置我家,患在建午月.故山盍早归,岂忧践霜雪.作意海边来,初非事干谒.责我卖屋金,流言尚为孽.汪公德甚大,游说情激烈.力救归装贫,一洗肝肺热.如公趋急难,正似古豪侠.行藏道甚明,亲养志先决.去矣茅三间,无问衣百结.他时期卜邻,此日尤惜别.请以兄事公,尺书未宜缀."
"孤云乘天风,飞入海上山.松声发鼓吹,导我登层峦.平生烟霞想,政在岩壑间.及兹百事懒,作意三日闲.聊将烧灯夜,付与儿辈看.来陪老禅伯,杖履同跻攀.曲折几藓磴,竹引春斓斑.窦口咽细泉,崖腹鸣飞澜.足疲眼界远,语乐心地安.倒景射西崦,晃荡云海宽.十年戎马后,集此兰若难.未必支许游,能尽宾主欢.暝色到峰顶,月光散林端.摩挲忘归石,告以幽遐观."
"黄鹄抟秋风,一举辄万里.飞鸣蓬蒿间,燕雀徒为尔.王郎志凌云,英妙良可喜.片言只字奇,采掇殊未已.乐从长者游,论事亦亹亹.知我中原时,早与大门齿.流落天南端,相过不相鄙.乃翁四男儿,君盖处其季.家世贤弟兄,自立要如是.古学傥有成,终身保无愧.陋哉斗筲人,惟见目前利.兹焉入三吴,索诗饯行李.何补仆马饥,聊复慰深意.可同洪乔书,尽付浙江水.今夕灯烛凉,便当茱菊醉.畏途重语离,瓶卧莫遽起."
"胸次饱丘壑,乃觉轩裳轻.举世沈湎时,勇退公早醒.十年烟雨蓑,手种松杉成.苍根鬰寒雾,老色入户庭.栖心不争地,似欲毕此生.那知戎马际,亦使山房惊.四海方荡潏,积骸盈破城.公岂失策者,独留枯槁形.贼舟会稍远,请复安柴荆.暗泉杂夜雨,稚笋肥晨烹.起予归去来,故山今可行.胡为困羁旅,浩叹常吞声."
"伏波晚岁思少游,万事过眼如云浮.我生不乐城市隘,受性但惬林泉幽.稍同臭味自投合,肯与流俗相对酬.旅怀久已乏佳趣,白日政觉多闲愁.舂容大篇忽旁及,气象楚泽涵新秋.律严虽许强续尾,韵险岂复能画筹.逍遥一舸白太傅,蹴踏五字韦苏州.主人频夸小鬟舞,劝客且听吴娃讴.从来谁数折巾郭,重到似是栽桃刘.梦入江湖渺春水,何如此念随轻鸥."
"先朝相国今几家,我嗟夫子鬓已华.琼艘颇惯倒膏乳,老来手酿尊仍洼.百年弹指法界观,万事过眼天女花.聊学儿曹作春瓮,唤客取醉无等差.夜眠不觉体平粟,卯颊共眩朝蒸霞.养生妙处本无说,我辈岂解烧丹砂.糟床正可珠的皪,石鼎莫放声咿哑.东风遮幕雪埋屋,坎止斋中酒初熟."
"三年乌石僧房居,忍饥待次真臞儒.有意载酒问奇字,无事闭门抄异书.一行作吏去漳水,敛版趋廊参刺史.胸中豪气半销磨,稍觉风波生眼底.高郎高郎君莫嗔,举世未有如君贫.毁官不复谒时宰,老大甘为行路人.君今业已临民社,办取催科时下下.不然彭泽归去来,簿领笞榜何为哉.男儿策勋有时节,家世况自图云台."
"关山往岁曾冰裂,跋马平坡千树雪.疏枝冷蕊最撩人,雪后生香微带月.醉中不数长短亭,狐裘拥鼻风前醒.十年丧乱岂记忆,一见新诗心目惊.平生公辈真豪友,意气相投共杯酒.祇今流落天南端,怅望中原莫回首.及身强健频看梅,此花到眼春光催.玉人风味正清绝,但欠雪月相徘徊.欲访城西寻醉语,竹篱茅舍知何许.携壶藉草傥不嗔,便与此花长作主."
"君侯气挟飞仙骨,插脑伏犀高崒屼.荣枯过眼海一沤,出处何心兔三窟.养生得趣喜按摩,子夜不眠频叱咄.枕中玉函妙以微,肘后金精恍兮惚.我真蒲柳欲师承,刻画无盐恐唐突.似闻有意赠刀圭,倒卷逆流翻澥渤.世间万态古今同,政可忘言佯吃讷.杖藜未办饮菊潭,且看冥鸿秋灭没."
"先生早贵当天升,文章尔雅传六经.腹包万卷书纵横,玉堂草制群公惊.绣鞯绿发趋承明,意气已向沙堤行.出入四纪更宠荣,声华摩空鬰峥嵘.坐啸十郡历九卿,视公进退为重轻.圣神天子开延英,丞辖政地思仪型.中开香火祠殊庭,石林高卧忧苍生.五载筦钥司陪京,貔貅百万环屯营.大江千里依长城,控制勍敌坚其盟.诏书移镇来旆旌,山川草木知威名.潢池桴鼓令不鸣,尽归戏下息鬬争.维师鹰扬宇宙清,指顾号令驱风霆.小试擒纵孰敢撄,部曲爱戴如父兄.太阿龙泉发新硎,逆顺之势如建瓴.纶巾羽扇宽作程,韬略堂堂时俗评.乞师未用牛酒迎,胸次自有堂上兵.奸宄革面输忠诚,碧海不复鳄鲵腥.细数前辈存典刑,烂烂伴月唯长庚.岁时建巳岳降灵,三奇天运乙丙丁.良辰乐事非难并,香凝燕寝合鼓笙.舞翻流雪歌啭莺,儿孙遶膝奉兕觥.安舆彩服寿且宁,五福共应南极星.庞眉鹤骨超篯铿,清都绛阙吞蓬瀛.明年正拜居阿衡,炉锤造化推至诚.黼藻王度重丹青,云龙会遇真千龄.羲和日驭无亏盈,永佐火德辉炎精."
"羔豚蒸乳活脔牛,口腹造业夸炰羞.傥知晚食足当肉,一饱何苦多营求.先生睡美黑甜处,那闻钟鼓朝鸣楼.布衾竹枕自稳暖,此念灰冷百不忧.世间寝食乃日用,众生扰扰如蚍蜉.昔年我亦走南北,往反万里无停辀.胸中不作异乡县,有似坐阅十数州.云山浑如旧过眼,岁月不觉春已秋.宿君斋屋亦偶尔,更仆笑语久未休.夜阑各困且打睡,明日饥饱临时谋."
"云门道价倾缁白,一去如何经书尺.干竺宗旨超隐峰,客至不鸣斋后钟.杨岐儿孙真铁脊,二子等是僧中龙.平生我如拆韈线,老来要认本来面.忆昨二老初相知,竹炉拥衲清夜围.佛眼霜颅象懒瓒,圜悟辨口吞韩非.钟山往事无人识,我识二子因师得.楞伽一句作么生,请问同参俱本色."
"上人久住湖外游,辛亥春陷孔彦舟.长沙城中就驱掠,七十七日遭拘留.眼看杀人等蝼蚁,剑血洗尽湘川流.张帆方离道林岸,鼓枻已过巴陵楼.兵缠妖气草木暗,火炽凶焰云烟愁.衣冠子女半同载,俛首悲泣犹惊羞.蒙冲颇谙大风浪,舴艋或挂长戈矛.两舷矢集闹如雨,势欲欹侧争先投.相牵浮湛状菱荇,乍坠出没真凫鸥.众生流浪几生死,爱河苦海何时休.曹成马友互屠灭,偶尔不杀老比丘.枯颅茁发虮虱满,得脱性命非人谋.孰知贼党亦方便,日供斋钵仍茶瓯.南归数年闭户卧,故山精舍松飕飕.灰心一切本梦幻,返照逆照无人牛.细听此语重叹息,群盗扫迹夫何忧.吾闽目前岂不乐,禾稻未获先麦秋.师来访我问居士,我若访师寻浄头."
"西峡门东晚潮上,涛头驾风高数丈.绝江艇子更扬帆,风水相吞两岸壮.中流荡潏思虑深,欲济未竟愁夕阴.贾客胡商数航海,忍死射利诚何心.不如遵陆困舆皂,九折羊肠复相恼.下临湍濑千仞渊,胥靡轻生履危道.我曹过计常私忧,垂堂之戒宁自尤.经营一饱亦细事,世乱畏涂归罢休.少年新进真儿剧,浪喜功名不量力.杀身无补误朝廷,天下英雄古难得."
"君尝手校舆地图,上下千载铅黄朱.斯人魁磊岂假此,愿见尅复东西都.胸中远略指诸掌,表里拄腹撑肠书.深知祸起取幽蓟,颇觉气王吞青徐.眼看僭伪忽亡灭,逆党未足劳诛锄.万方助顺事可卜,火运要是穹苍扶.兴衰拨乱戴真主,会扫氛祲开云衢.于今荆淮付诸将,控带川陜襟江湖.傥能倒用进筑法,更许世袭宏规模.两河境土不难办,狡寇胆落游魂孤.古今徒闻作戎首,中国礼义终如初.公家自有中兴相,雅意泰阶光六符.难兄难弟实间出,直欲并驾仍齐驱.承明入谒一见决,三迁故事登元枢.整顿乾坤赖公等,我病只合山林居.残年正尔甚易与,不过二顷邻一区.平生故人半廊庙,老僧何患无门徒.与君痛饮遽成别,努力强饭供时须.男儿富贵亦细事,否泰相反分贤愚.酒酣起舞莫作恶,行矣自爱千金躯.本朝再造旧基业,速拯涂炭疲氓苏.勿令毫发有遗恨,文章尔雅华国犹其余."
"吴兴祠堂祀百世,凛凛英姿有生意.坐令异代干没儿,莫敢徜徉来仰视.唐家纲纪日陵迟,僭窃相连益昌炽.我公人物第一流,皇天后土明忠义.屹然砥柱立颓波,未觉羊肠隳坦履.欲回希烈叛逆心,老夫但知朝觐礼.年垂八十位太师,平生所欠惟死耳.死重泰山古所难,杞鬼窃柄犹偷安.安知我公本不死,汝曹有知当骨寒.丰碑法书屋漏雨,政与丹青照千古.天遣神物常守护,要使乱臣贼子惧."
"无量劫来几相见,莫话南州与北县.居士向来业风吹,自合失却本来面.今年坐夏在鹤林,许我先驰海舟便.三山到日已秋深,且看山门骑佛殿."
"兰若黄门像,相望博陆居.衣冠尘亦暗,箫鼓祭全疏.草色侵荒迳,潮声过夕墟.遗风犹可想,吊古一觞余."
"北客多流落,东村更寂寥.肯同清夜梦,不待故人招.月挂荒园竹,霜飞独木桥.听鸡休起舞,且共论天骄."
"莫叹交游晚,相期岁月深.秋来初识面,老去要知心.灯火须更仆,杯盘取自斟.平生王霸术,袖手有微吟."
"云物果何好,客愁今更新.坐来江月白,兴在雪篱春.我辈且同酌,公诗殊出尘.莫思淮海上,黑帜杂黄巾."
"雨暗连兵气,花飞点客愁.寓居皆野寺,相过只扁舟.不作新塘去,还为后泖游.盘飧虽杞菊,得饱胜椎牛."
"久客惊秋晚,怀归更送君.乱来俱避地,老去惜离群.山阁杯浮菊,江城雁度云.行行经钓濑,时事不须闻."
"乱后今谁在,年来事可伤.云深怀故里,春老尚他乡.宁复论秦过,终当作楚狂.维舟短篱下,聊学捕鱼郎."
"诸将争传檄,群凶尚阻兵.天旋黄屋正,日转赤墀明.丧乱多妖孽,经纶贵老成.鲸鲵终必戮,草木已知生."
"闻说新居好,山樊卜筑深.药囊能济物,龟策少知音.四海忧黔首,中原尽绿林.直须期雪屋,夜棹去相寻."
"坐阅干戈扰,输公已定居.生涯今易足,世态莫嗔渠.晷短全疏客,窗晴好对书.故山常入梦,何日到吾庐."
"客里了无况,乱来何止贫.淹留频换岁,老大更思亲.泥饮思田父,供粮乏故人.自怜归未得,不是白头新."
"雅欲赋招隐,何堪吊战场.独看星错落,久立夜苍茫.羽檄来东越,风烟隔下塘.安闲随处有,冠盖莫相望."
"一别三吴地,重来二十年.疮痍兵火后,花石稻粱先.山暗松江雨,波吞震泽天.扁舟莫浪发,蛟鳄正垂涎."
"熠熠流萤火,垂垂倒饮虹.行云吞皎月,飞电扫长空.壮观江边雨,醒人水上风.须臾风雨过,万事笑谈中."
"王孙朝谒去,功业叹流年.强项今三已,栖迟未九迁.笑谈曾击贼,谋畧合临边.秋雨长干路,归时且著鞭."
"万里天南客,三年日至归.群阴虽久否,吾道岂终微.顾我民称逸,如君遁正肥.鲸鱼波浪稳,云翼有时飞."
"国步何多难,天骄据孟津.焦劳唯圣主,游说尽奸臣.再造今谁力,重围忌太频.风吹迁客泪,为洒属车尘."
"血洒三城渡,心寒粘罕兵.洛师闻已破,陵邑得无惊.愤切吞妖孽,悲凉托圣明.本朝仁泽厚,会复见承平."
"贼马环京洛,朝廷尚议和.伤心闻徇地,痛恨竞投戈.始望全三镇,谁谋弃两河.群凶未葅醢,吾合老江波."
"肉食贪谋己,几成国与人.珠旒轻遗贼,玉册忍称臣.四海皆流涕,三军盍奋身.不堪宗社辱,一战靖边尘."
"戎马来何速,春壕绿自深.要知龙虎踞,不受犬羊侵.九庙安全日,三军死守心.傥为襄汉幸,按堵见于今."
"老答书题懒,贫营口腹忙.未能忘壮志,讵肯变刚肠.晷短催寒急,灯明伴漏长.床头褚衾在,不怕满檐霜."
"吏道虽余事,人情要饱谙.家风端自守,句法有同参.南浦翻云浪,西山滴翠岚.折腰与趋走,政恐未能堪."
"林表登层阁,秋声隐暮钟.鸦归苦竹寺,雨暗乱云峰.屡乞留新句,重来访旧踪.松门罕车马,似喜老夫逢."
"桑落冷𥬠玉,菊篱霜著天.飘零河朔饮,怅望竹林贤.乌有防前辙,青州贵下田.使君能遣骑,端为唤鱼船."
"今夕知何夕,真成累十觞.炉薰飘月影,蜜炬剪花香.政懒还诗债,无从发酒狂.故人怜久客,舞袖要须长."
"一室维摩老,长年法喜游.苦心翻贝叶,痴坐写蝇头.可是文园病,何堪杞国忧.我知公健在,骨相合封侯."
"花飞伤宿雨,山润照清晨.念子经时卧,嗟予一味贫.稍闻疏药饵,遐想整衣巾.何日扶藜出,相陪醉晚春."
"惜别梅花雨,来归荔子秋.江帆成昨梦,云峤忽重游.共喜身长健,宁论客久愁.殷勤老居士,更为宝峰留."
"客去云俱散,山空月正圆.不参藤树句,自透竹庵禅.骨法凌烟像,家声鼓瑟篇.直须陪叔季,急佐中兴年."
"子去客昭武,今侬怀旧游.青山浑在眼,白发暗添头.旅食今安好,归程傥滞留.溪边因野步,试觅水明楼."
"一点照今古,胸中殊了然.不妨为漫吏,可但号臞仙.丹荔盟犹在,凝香句未传.秋风稍凉冷,速办下滩船."
"云卧孤峰顶,斋余闭户眠.时容龙象众,来说葛藤禅.此日输真歇,平生最信缘.从渠魔起谤,把火漫烧天."
"山月转松影,涧泉鸣夜窗.清谈虎溪远,痴坐鹿门庞.敌国终亡灭,边城合受降.晨钟发秋思,同梦绕三江."
"不作市朝梦,生憎城郭居.前身真衲子,妄念入儒书.丘壑无疑老,轩裳久已疏.世人多大屋,争笑卖吾庐."
"毁誉何时了,鸡虫事可知.不妨遭点检,好在莫相疑.高爵非吾性,奇勋任尔为.道人元具眼,批判亦慈悲."
"真成风雨夜,精舍对床眠.去住非无数,行藏莫问天.十年濒瘴海,一棹破春烟.君自足归兴,不妨啼杜鹃."
"轩冕本无意,烟霞如有期.故人容野老,胜践见新诗.谁办兼忘世,公当急济时.春归仍送别,好在出山迟."
"不见中秋月,长吟五字城.浮云有底急,清影可怜生.残夜四更句,故人千里情.与君同怅望,天上自分明."
"老去犹为客,谁人念退居.相望千里路,赖有数行书.白晒犹堪寄,乌牛政忆渠.何时闻枉驾,竹里唤行厨."
"春光垂老日,北骑欲归时.王气如三捷,懽声定四驰.山河还旧贯,草木有余悲.拟颂中兴业,孤忠只自知."
"避谤疏毛颖,推愁赖索郎.坐来春漏促,梦去畏途长.故国书题冷,新诗齿颊香.湖山虽好在,岁月已相忘."
"登楼乘暇日,唤客共浇愁.春去花犹发,阴浓雨未休.和诗真冷澹,得句总风流.能遣西邻老,殊无陋巷忧."
"闽粤诸侯地,春风尽去思.三年歌德政,万户绘生祠.位极聊方伯,谋深必帝师.待公安社稷,四海被恩私."
"广汉家山远,临川道路旁.安舆怀故垒,同气听甘棠.雪后风烟润,春归草木香.丹心驰魏阙,梦想万年觞."
"活国勋奇甚,平戎志未衰.肯从时论屈,自许世人知.豹尾遥临镇,蝉冠暂祝厘.天将擒颉利,露布舍公谁."
"百六古今有,两宫开辟无.兴师诚刷耻,奋袂竞捐躯.必挟三灵助,能令万国孚.九宫驱六甲,何患五单于."
"蠢尔天骄子,中原祸太深.野心殊叵测,内地任频侵.日昃那常晦,阳生自剥阴.德光非不僭,终识杀狐林."
"国士多孤愤,君侯特长雄.玉墀曾复辟,铁券会论功.宇宙尊文物,华夷界土风.力扶炎运正,此意合苍穹."
"衮绣春秋富,旗常事业新.三迁推孟母,一德表商臣.任重能知止,功成合保身.傥容陪几杖,同访赤松人."
"贱子居闾里,明公总帅权.姓名谁比数,礼遇每周旋.老去无三窟,闲中有二天.知音何日报,愿见中兴年."
"罪放丙午末,归来辛亥初.不谈天下事,犹诵古人书.利病明诸掌,危疑儆后车.他时果无悔,载籍定欺予."
"簪绂久已弃,行装今甚疲.买山如畧办,毕娶更奚为.小筑开三径,躬耕趁一犁.赖公霖雨手,忍赋语离诗."
"豹隐犹遮雾,鸾栖遂及瓜.绿林方在境,彩服径还家.世路久来险,人情何用嗟.胸中自丘壑,乐处是生涯."
"春江因送客,云峤更登临.精舍经行地,征人去住心.猿啼清梦断,花落晓窗阴.胜践成三宿,俱来此意深."
"上相生坤位,中兴运泰开.德威加异域,文武属全才.南极星躔焕,东方骑气来.下车逢诞日,喜色照樽罍."
"奇勋施社稷,万世许忠嘉.宾日扶神器,回天坐正衙.貂蝉峨上衮,鼗鼓拥高牙.暂屈临闽粤,重闻降白麻."
"坤维标厚载,任重出宗臣.眉宇如虹气,仪形似玉人.中兴真有相,命世必逢辰.霖雨聊均逸,余波润七闽."
"将相兼文武,谦光接下僚.舆情争快覩,善颂适生朝.勋业当兴宋,谋猷永佐尧.千秋迎寿母,忠孝称金貂."
"炎景生贤佐,三朝火王时.德威虽敌畏,忠荩只天知.安国惊何久,收功会有期.他年调鼎地,黄发属公师."
"戡乱登廊庙,群公数靖康.一身轻去就,百口恃安强.天意非难见,人情漫自凉.殷勤酌周斗,矍铄更鹰扬."
"希世推英伟,行藏孰是非.横流曾砥柱,袖手且深衣.槐影摇黄合,星躔焕紫微.山林愚已老,衮绣看公归."
"望表公师位,身兼将相权.三朝更出入,一德奉周旋.盍为苍生起,曾扶大厦颠.何知老宾客,拥篲扫新阡."
"往在东都日,伤心丙午年.不从三镇割,安得两宫迁.抗议行营上,排奸御榻前.英风成昨梦,遗恨落穷边."
"城守麾强弩,诸班果翕然.云梯攻正急,雨箭勇争先.中夜飞雷砲,平明破火船.如公真徇国,绘像冠凌烟."
"壮志深忧国,丹心笃爱君.谤书兴众枉,谏疏在奇勋.风咽梁谿水,山悲湛岘云.空余双舞鹤,鼓吹不堪闻."
"泪尽西州路,碑留岘首名.买山缘荔子,为圃养黄精.所至登临地,犹疑步履声.堂堂真汉相,天忍閟佳城."
"盛世黄门嗣,轻裘绿发时.伤心来故里,刮膜访良医.春雨铭旌暗,东郊薤露悲.人生得意早,遗恨在孤嫠."
"零落梁溪客,何堪郑子悲.闭门专学易,拥鼻爱哦诗.臭味方投合,行藏罕遇知.他年乡饮酒,扬觯相威仪."
"太府坚辞掾,平阳顷著功.清贫名教乐,静退昔贤风.俛首稠人里,甘心正论中.胡然成鬼录,骨相本三公."
"问疾方旬浃,殊惊不起传.所钦期异日,何意遽终天.图籍嗟空富,生涯众漫怜.保家宜有后,一角傥称贤."
"叹息宜春守,抽簪未乱归.不应徒告老,要是久知几.筑室聊遮雨,耘田止疗饥.杜门何悔吝,牖下敛朝衣."
"行配古君子,齿尊乡丈人.傥来名位晚,长往诔文新.薤露空悲腊,刍灵不见春.诸郎无过毁,寿考没元身."
"画省何心入,轺车随分行.急难频太息,交友旧驰声.素月堕江影,白鸡悲夜鸣.绣衣无复出,部曲把铭旌."
"貌古期惊世,心夷合享年.交游称长者,风味配先贤.雁序飘零地,龙门寂寞边.不知谁作诔,著意翠珉镌."
"人生真寄尔,天问竟悠哉.三载重凶衅,一门皆异材.尚疑书未报,遽有讣先来.泪尽余青血,秋风万壑哀."
"早岁嫠居久,儒家守志贫.白头躬祭祀,老眼喜缝纫.哭妇无遗恨,怜孙不忍嗔.一朝违孝养,力疾叫苍旻."
"慈颜推寿相,懿范在吾乡.不待黄堂养,空遗紫诰藏.板舆悲骑省,鹤客吊龙骧.风卷铭旌去,松冈閟夜长."
"柱史生周室,仙源谱系崇.储星昭昴宿,降岳表神嵩.间气凭家世,宗臣挺祖风.梦求终作楫,猎卜果非熊.感遇云龙会,恩深雨露丰.折冲渊圣日,辉赫靖康功.社稷欹倾际,乾坤震荡中.力扶神器正,坚守帝都雄.割地争三镇,回天定两宫.壮图期敉难,大节耻和戎.去国孤舟远,忧时百雉空.建炎欣翊戴,鸿庆袭光融.相印机衡重,兵权号令通.安危繄礼貌,进退肯雷同.巨屏频循抚,真祠示眷蒙.欢声逢谷旦,善颂达苍穹.弼亮需元老,平章合上公.五行推有本,六甲混无穷.再造邦基固,中兴大运隆.保民跻寿域,千载简宸衷."
"凤历推炎德,宗臣系重轻.神开丹扆梦,人向紫岩生.昴宿秋旻迥,坤维玉露清.风云符感遇,草木畏威名.不有三灵助,宁无四海惊.大江元帝渡,细柳亚夫营.劲气吞妖孽,深谋厉甲兵.天旋黄屋正,日转赤墀明.茅土宜班数,山河旧著盟.济时登衮职,命世属阿衡.社稷扶持了,乾坤整顿成.勋庸多部曲,陶冶遍公卿.牙帐罗旌棨,萱堂合鼓笙.诞辰尊寿母,善颂及难兄.庆积基墉固,源长福禄并.欲知貂珥贵,倍觉彩衣荣.象阙锋车召,沙堤相印迎.指麾烽燧静,翊戴泰阶平.老鹤三千岁,飞鹏九万程.百川浮巨斝,快饮吸长鲸."
"草草杯盘灿烛光,故人相对水云乡.涛江君去访秦望,丘壑我归为楚狂.活国未逢三折臂,忧时空转九回肠.绝怜明发成南北,梦寐全无夜太长."
"春来书劄已西东,喜复相逢乱世中.万事变更唯舌在,三年流落转涂穷.云收野寺侵廊水,月挂孤帆送客风.剩欲留君明日住,夜阑难得一樽同."
"平生自省宜三黜,老去何心望九迁.避地湖山聊复尔,脱身兵火想当然.浮家泛宅非无计,坎止流行本信缘.犹恐惊涛翻四海,直须化鹤作飞仙."
"海边游子日思归,新句劳君更置规.莫问人间多贝锦,正如天上有参旗.寄书只欲凭黄耳,去路谁能畏赤眉.定与故巢猿鹤老,此生无愧北山移."
"缭池剩欲开花径,傍舍先须作草堂.雨后不妨频检校,客来留得共徜徉.故园怪我归何晚,避地输君乐未央.待得功成方卜筑,岂如强健享风光."
"气吞万里境中事,心老经年江上行.三径已荒无蚁梦,一钱不直有鸥盟.云收远嶂晚风熟,浪打寒滩春水生.鸿雁北飞知我意,为传诗句濮阳城."
"无端流落迫残年,三十南山访老禅.未契安心了难觅,不如同世且随缘.频移竹几负寒日,旋拾松梢炊晚烟.珍重孤云出山去,东西南北一青天."
"夫差故国萦寒水,铁马南来忽振缨.城上昏鸦争接翅,舟中逐客谨逃名.胡笳怨处风微起,浊酒醒时梦易惊.飘泊似闻山寺近,真成夜半听钟声."
"屏迹苕溪少往还,时危尤觉故人欢.相期腊尽屠苏酒,速享春来苜蓿盘.雪夜剧谈金贼入,风江绝叹铁衣寒.何年天上旄头落,并灭穹庐旧契丹."
"往昔升平客大梁,新烟然烛九衢香.车声驰道内家出,春色禁沟宫柳黄.陵邑祇今称虏地,衣冠谁复问唐装.伤心寒食当时事,梦想流莺下苑墙."
"孤生投老急菟裘,万里云山已倦游.共喜石交逢异县,更陪彩笔赋春愁.无心俯仰犹多事,与世浮沉己拙谋.冷雨吹花作寒食,三杯软饱且眠休."
"筠庄主人何未归,溪畔长林穿翠微.此去功名时欲至,个中车马迹全稀.茅茨漏久蜗涎篆,篱落欹多蛛网围.公肯借庵容我老,为公朝夕扫柴扉."
"王郎胸次鬰峥嵘,凿牖开轩不浪名.疾世政须论石友,绝交今已见方兄.我曹自笑真同病,吾道谁当为主盟.但得此心如此老,故人宁复负平生."
"修门一出十经春,相业时来自奋身.袖手深谋终活国,挥毫佳句且惊人.话言每许闻前辈,宾客何堪接后尘.待扫欃枪洗兵马,两翁玄语记天津."
"华裾绿发等青春,诗似机云定后身.家学乃翁真具眼,祖风当代岂凡人.字中仙爪便搔痒,句里灵犀解辟尘.万壑争流君看取,西兴从此是通津."
"髫龀分携几见春,它时有恃独常颦.何期万里漂零后,忽报三巴信息真.素发轻安膺晚福,远怀悲喜望征人.王孙盛事今双美,及早归来奉紫宸."
"使君元自锦官来,百丈重寻滟滪回.化阅行年如伯玉,心成全德过王骀.把麾政尔人生贵,持橐终期间世才.莫问桃花今老矣,刘郎去后任渠栽."
"旧游兰若尽英才,坐上高谈亦壮哉.老去语音虽记忆,众中容貌各惊猜.津亭夜雨故人少,樽酒灯花乡信来.茂苑相逢话京洛,柂楼犹喜待春回."
"耳聋无用问新闻,矫首何妨目作昏.痴绝已甘投老境,背驰宁受乞怜恩.难陪年少从渠薄,赖得春回为我温.京洛交游频检校,渡江今有几人存."
"赤县飘零未易逢,那知今夕一樽同.好招明月共清影,托与白云行太空.戃恍旧游如隔世,蹉跎壮志莫论功.两公秉烛还相对,情话从渠半醉中."
"当时勇决径归休,更有人愚似我不.何许置锥宁免累,直须毕娶始无忧.频遭白眼伤流俗,谁向青门念故侯.客里题诗相慰藉,羡君椽笔合螭头."
"君家诸父多人杰,半是平生亲旧间.莫话故园空矫首,相从逆旅足开颜.文元勋业金瓯字,昭德风流玉笋班.此去腾骧吐虹气,何由来伴老夫闲."
"遮莫胡僧问劫灰,且陪东阁赋官梅.春梢惯识宫粧样,花信偏随驿使回.痛饮我曹身总健,浩歌谁怕老相催.疏枝气压群芳尽,羞杀墙阴锦被堆."
"阳和生发验葭灰,但见江梅欠蜡梅.风味向人忘冷落,岁寒乘月重徘徊.从来对酒遭花恼,何独题诗被雨催.公子唾珠无限思,更看铁画写离堆."
"夜饮华堂烛屡灰,暗香浮处数枝梅.坐中一笑对三粲,客里此欢能几回.醉后不知歌扇去,归时还是晓钟催.露浓月白溪桥路,但记群山翠作堆."
"拥炉书帙易尘灰,览古临窗独对梅.未寤径须呼子慎,常奴何得比方回.虚名到底将安用,能事从来不受催.似许相过陪客醉,胸中那复有愁堆."
"寒木高萝几曲溪,断碑零落卧荒祠.澄潭想像云头涌,悬瀑依稀雨脚垂.地轴漫烦龙虎战,天符那得鬼神私.茫茫造物殊难晓,要是为霖自有时."
"公如谢傅暂闲身,我亦归来效季真.山屐数陪销暇日,诗篇常许和阳春.虚怀寄傲三休外,洗眼旁观万态新.谷口榴花解迎客,骑鲸端为谪仙人."
"晨发芗城越数峰,我来师出失从容.白云遮日蔽秋寺,青嶂闻猿惊暮钟.世乱可无闲地隐,山深偏觉老僧慵.他年芋火谈空夜,雪屋松窗约过冬."
"参陪仍许瘦筇支,长者登临敢后期.钟断白云飞雨过,月生青嶂夜凉时.心知胜地都忘睡,喜听连床共和诗.莲社风流增荔子,余生长健更何为."
"莫问蒲萄出月支,不缘瓜枣访安期.轻红满地人慵扫,空翠霑衣雨足时.松荫晴泉听落涧,蝉嘶晚吹助裁诗.公乎此去归廊庙,无用山中怨鹤为."
"海山幻出化人宫,楼观新崇万指容.云雾入檐银色界,藤萝昏雨妙高峰.放怀久已参黄檗,雅志无疑伴赤松.欲去更闻狮子吼,忘归桥下兴犹浓."
"东麓坡陀尽梵宫,我来泉上照衰容.解衣又作茶瓜客,倚槛同看烟雨峰.何用苦吟凌鲍谢,要须高节配乔松.海冰永閟锥沙画,绝叹故人遗墨浓."
"扫榻开轩走寺宫,吾曹终日得从容.夕阳初落鳣溪路,云气半遮狮子峰.试问丹砂回白发,何如瀑布煮枯松.暮年纵有壮心在,归意已胜山色浓."
"山人不省大明宫,怀昔幽寻自改容.庐阜东西二林寺,钱塘南北两高峰.百年有尽云归壑,万事无边月挂松.满院苍苔重到日,秋光欲滴向人浓."
"出守真成梦蚁宫,天台云色亦愁容.时来盍锡万钉带,仙去俄归群玉峰.川上可惊如逝水,岁寒徒有后凋松.烦将老眼银河泪,共洒西风絮酒浓."
"穷达那知十二宫,由来与世不相容.乃翁极谏牵龙衮,百谪同愁割剑峰.前辈品题推玉树,平生忧患挺苍松.伤心身后夸君赐,泉路恩光底事浓."
"女无美恶妬深宫,盛德如公果不容.何遽盖棺临禹穴,未应藏骨在秦峰.论文平日樽中酒,挂剑它年冢上松.点检交亲祇解少,存亡悲感老情浓."
"风撼棠梨对殡宫,中郎谈笑孰形容.不居上界神仙府,当在补陀孤绝峰.至论每符磁石铁,长生空问茯苓松.九原可作还知否,底处返魂香最浓."
"和气从容一笑春,如公今是暂闲身.伊蒲馔设无多客,薝卜花繁正恼人.已遣炉熏通鼻观,更分茗碗瀹心尘.僧房长夏宜幽僻,杖屦频来愿问津."
"谯门直北望燕山,乙巳年来例破残.可但中原仍祸结,谁令东粤独偷安.西师有请君侯力,南顾无忧圣虑宽.恶少至今犹胆落,云台须入画图看."
"八州贤牧喜休兵,千骑重来竹马迎.万瓦连甍存比屋,十年回首赖长城.举觞谈笑精明甚,缓带登临步武轻.多是门墙旧宾客,愿公黄发佐升平."
"此生无意入修门,粗饱鸡豚短褐温.卜筑几椽临水屋,经营数亩傍山园.酒杯剩喜故人饮,书帙能遮老眼昏.身世颇同猿择木,功名谁问鹤乘轩."
"肠断春风杨柳花,中原何日再京华.将军未报歌三箭,乐府徒传舞两娃.会见敌营如竹破,不应淮甸又兵加.频年寒食常为客,强索芳樽乐有涯."
"布谷催春惜雨干,白鸥江上未盟寒.且倾客子酴醾酒,共享先生苜蓿盘.我已悬车羞碌碌,公当鸣珮称珊珊.休文才思虽多病,可是空吟红药阑."
"坎𡒄如公莫怨天,谪居端是坐无毡.时来要自有归路,客散不妨频醉眠.云气久能浮蜃屋,雨声殊未透龟田.回思风雪围炉夜,何处联裘拥木绵."
"珍重筠溪旧主人,我知明水是前身.如何一念初无过,便有多生未了因.止酒裙襦成厌杂,逃禅槌拂要比邻.云居嫡子重拈出,流布诸方此话新."
"十年迁客北归时,旁海相逢叹渺弥.枝上烟光忙蛱蝶,尊中风味夺酴醾.老来诗思真枯井,别后心情似乱丝.喜故将军殊矍铄,家山小筑未为迟."
"鸡屿洋边桃李秾,岸沙遮海暮云重.乘槎我自犯牛斗,掘狱谁何藏剑锋.世路肯遵前覆辙,交游谁识后凋松.此生但得长相见,一笑能轻禄万锺."
"拙速还知胜巧迟,男儿功业要逢时.不妨唾面辱高马,似有泥坑规病鸱.老去尚堪苏子印,兴来须到习家池.此心毕娶无余事,且向春江理钓丝."
"梁溪万折必流东,间气英姿叶梦熊.出入三朝推大老,险夷一节合苍穹.守关虎豹徒窥闯,得雨蛟龙定长雄.衮绣未归聊袖手,不妨闲作黑头公."
"将坛丙午赞亲征,相印元年佐圣明.贼子乱臣俱破胆,皇天后土实同盟.扶持更系民休戚,进退元知势重轻.舍我其谁公健在,乞身赢得见升平."
"济世功名肯力为,风云遇合贵逢时.欲知辟谷师黄石,便是扁舟号子皮.后进忌能逾日月,敌人用间果蓍龟.福城东际笙歌地,且祝千龄醉荔支."
"天扶王室挺生申,瑞启中兴社稷臣.樽俎折冲常自任,庙堂康济更何人.秋风玉帐军容肃,冷月铃斋夜宴新.愿扫妖氛开寿域,衮衣端为转洪钧."
"秋水为神吉梦随,上公冠佩俨朝仪.风云感遇千龄会,日月依光四海知.笔阵词锋明藻色,龙韬豹略系安危.顽金从此归炉锤,岁岁门阑献寿诗."
"玉帐生朝香雾飞,秋风欲到碧梧枝.回思十载折冲地,还镇八州安静时.淇澳会须歌绿竹,渭滨犹待猎非罴.止戈堂上多珠履,争献庞眉春酒诗."
"金貂赫奕照来仍,雅意诸郎以寿称.矍铄仪形千岁鹤,扶摇风力九霄鹏.黄云𫁂䅉人皆醉,丹荔芳敷俎正登.请看君侯高阁宴,层梯无用一枝藤."
"绛节霓旌下九天,括苍初识地行仙.桃华海上三千岁,凤历人间五百年.可但彤弓寻节制,要知黔首望陶甄.香凝燕寝森兰玉,会见貂冠总附蝉."
"绿发翺翔翰苑春,升平三辅已朱轮.诗成山谷句中眼,名应石林天上人.耆旧政须廊庙具,蕃宣聊寄股肱臣.生朝剩欲为公寿,醉里苹花度曲新."
"元戎玉帐凛霜威,谈笑何妨羽扇挥.平日丹心驰象阙,长年彩服奉慈闱.谁无五马人生贵,独有三奇命世稀.志在麟经成事业,颇闻天子诏公归."
"出处当师汉大夫,立朝常拟赋归欤.赐金端为供行乐,燕客犹疑是送车.欲识吴门重解组,要符潭府向移书.闻知剩有闲风月,宅相须留待小疏."
"小隐丹壶时凭栏,它年兴在跨黄班.不妨游戏橘中乐,政尔经营湖上山.谁识胸怀容万顷,聊将身世寓三间.故人有子犹流落,我辈逢渠转厚颜."
"老病无堪正坐贫,交游相见赖情亲.从渠造物小儿戏,不碍维摩老子神.三顾九迁成底事,一区二顷合由人.君侯论议高千古,略假毫端问大钧."
"眼看流辈上青云,拂袖归来昼掩门.心计岂容生事拙,时名长与故山存.不妨开径栽花卉,政复藏书遗子孙.八十光阴无可恨,聊歌楚些为招魂."
"太一游行遍九宫,世间无地可宽容.坤维莫傍剑门阁,衡岳何依天柱峰.睨柱傥能回赵璧,思鲈安用过吴松.群羊竞语遽如计,欲息兵戈气甚浓."
"长饥方朔笑侏儒,岁晚还惊大小余.客里论文聊把酒,闲来会面胜通书.薄寒欺醉悲清夜,孤月流光怅碧虚.何苦相逢又相别,不如供米寓僧居."
"春风著意送将归,为赋清江落日低.惜别更留烹玉鲙,寓居长记对青猊.家山彼此归心速,歧路东西客梦迷.重把一樽成怅望,莺啼绿暗草凄凄."
"人欺季子弊貂裘,谁信班生万里侯.小隐故山今去好,中原遗恨几时休.春争残腊寒梅早,雨涩晴冬宿麦忧.老眼相看炯无语,浊醪何日更浇愁."
"淮海元龙公辈流,何劳老手镇方州.雍容行色自登览,邂逅故人仍倡酬.眼界早惊云子熟,官期能为荔枝留.临分莫话中原事,想见家山只梦游."
"古涧寒泉可枕流,从渠庚伏在炎州.杖藜端欲事幽讨,杯酒未容相劝酬.坐上纵无居士客,山间聊为老禅留.临沧亭外忘归路,他日逢君望旧游."
"江南一枝春,岁久暗香灭.怪得深夜寒,荒村映残雪."
"苍官森古鬣,此君挺刚节.中有调鼎姿,独立傲霜雪."
"老眼惊花暗,斜枝落纸愁.晚来闻冷雨,幻出一篱秋."
"荦确有岱华势,轮囷无斤斧痕.我来翻君古锦,老眼洗尽眵昏."
"了堂先生古遗直,贬剥私史专尊尧.二蔡怀奸首排击,始终大节不同朝."
"灼见祸机宁有死,剖心立敌肯忘言.向来逆料无遗恨,彻底孤忠抱至寃."
"前贤一节皆名世,此道终身公独行.每见遗编须掩泣,晚生期不负先生."
"南荒百谪愈不屈,便道忽闻天遣来.峨帽焚香姑拱立,果无片楮可成灾."
"酒酣怒发上冲冠,四十年前庐阜南.杖履周旋痛开警,为言小子颇尝参."
"英灵精爽平生话,尚记先生苜蓿槃.仙去星辰终不灭,至今梦想骨毛寒."
"功名啐啄与时同,譬似青天白日中.不觉片云随雨雹,适从何处运神通."
"常佩了堂一则语,睢阳举似刘潞州.大期不复见丙午,二老信然成古丘."
"先生许可能尊祖,词采今存干蛊身.碑版灿然垂世誉,要知忠肃有门人."
"伤心顷拜公床下,一气飘零余几人.七十衰翁谁信及,话言端欲广书绅."
"老去何堪节物催,放灯中夜忽奔雷.一声大震龙蛇起,蚯蚓虾蟆也出来."
"风雨声中过半春,泥深郊水阻游人.老夫不出浑闲事,但觉年来白发新."
"小苏一物绝风流,竹杖芒鞋爱讨幽.招隐归来吐佳句,何时一笑共重游."
"卜室高垣桑柘边,空中来往尽飞仙.似闻一举三千里,更待成功上九天."
"往在澶渊过我家,自怜凡骨走天涯.丹青始识先生面,点化何时一粒砂."
"从渠冷蕊篱边少,未放浮蛆瓮面空.高烛几时催夜饮,隔帘度曲也英雄."
"薰炉玉煖云生岫,晓鉴鸾窥翠扫空.未许尊前听金缕,两公新句漫争雄."
"向来敌帅窥吴越,稳泛楼船舍骑兵.开辟所无颠倒事,可能今日独横行."
"藩镇各传新号令,山河那复旧提封.归时剩语骑鲸老,坚卧无如涧底松."
"几年脱迹冠冕窟,一味偷生兵火中.不见君家好兄弟,何人怜我最奇穷."
"我辈避谗过避贼,此行能饱即须归.山川久有真消息,世上从渠闲是非."
"遐想吴门人姓梅,高踪千古共徘徊.橘中傥有商山乐,不必胡僧问劫灰."
"山晚江寒春雨疏,比来消息定何如.竹舆行倦异乡县,赖得金楼引睡书."
"底处烟林飞伯劳,春生诗思剩摇毫.归来准拟扶头醉,日射花梢三丈高."
"君家鼻祖大范老,气压贺兰威凤鸣.文采风流今未泯,耳孙胸次似冰清."
"名姓未能随老变,政须卜宅近前峰.看君决策上封事,揽取奇勋铭鼎钟."
"卷衲和云离五老,派分三峡济临川.兴波作浪从风鼓,莫学世流空度缘."
"浄因曾识楷山东,担板因缘古佛风.后代儿孙仰孤硬,能超五位见芙蓉."
"问讯天童今老子,偶同庚甲事如何.他时要向山中去,容我一庵遮薜萝."
"天上宝囊无尽藏,向来密赐被先王.自怜门下老宾客,燕寝饱曾闻妙香."
"素馨茉莉及玫瑰,清馥浑同雪里梅.六入不分初病起,眼前欠此共徘徊."
"海外绿洋来万里,齐驱黎母鹧鸪斑.肯分种种箧中富,不用公家金博山."
"寒梢的皪点昏鸦,雪后风前皎月华.结习未除羞老眼,更看淡墨幻空花."
"叠嶂连娟入翠微,乔松蔽日有孙枝.江流不尽松声远,云栈行人力困时."
"密雪飞花万木僵,南枝的皪待朝阳.还知百果输先手,政为孤根压众芳."
"秋风著意菊丛黄,不怕东篱五夜霜.曾记南阳饮潭水,要令道骨合仙方."
"移根一户蟾光溢,分派银河地脉灵.定与苏仙双橘井,他年续入郦元经."
"人间日日有风波,不系虚舟奈若何.袖取平生济川手,行藏终与祖同科."
"东坡喜雨事如此,吾舅名亭思不群.不问两歧何许秀,且看十顷卷黄云."
"此君风味极不浅,户外俗人来未曾.老石寒藤同一笑,我知公是在家僧."
"林端结阁小跻攀,四面岚光绕曲栏.佛法本来南北异,个中北望见南山."
"登临巧处属僧家,随分生涯度岁华.莫待藤萝满山月,时来倚杖数昏鸦."
"谁标此阁作悠然,万事无非信手拈.参得东篱把菊意,不妨老远引陶潜."
"万壑千岩一剡溪,漫天云冻雪风飞.人踪鸟迹俱沉绝,独有扁舟兴尽归."
"王孙胸次足丘壑,幻出山阴访戴图.草屋柴扉闭风雨,客来空去得知无."
"玉局老仙天下人,平生爱与石传神.长江绝岛风涛里,千古常令墨色新."
"一苇浮江双履归,花开震旦共传衣.本来心印无文字,画到卢能足是非."
"巾裹唐装本布衣,平生唯识一钟离.此中养得婴儿就,世上行尸有许悲."
"秋空一剑岳阳楼,醉里乾坤日夜浮.五百年间兴废事,不知谁是赤松游."
"落日孤烟过洞庭,黄陵祠畔白苹汀.欲知万里苍梧眼,泪尽君山一点青."
"老懒天教脱世纷,山川到眼失尘昏.绝怜千仞鸣飞瀑,一洒风中八表云."
"后湖醉卧已仙去,但有言句留人间.文采风流照千古,罗浮谁复遗金丹."
"千山忽暗雨来时,天末浓云送落晖.老眼平生饱风浪,犹怜别浦钓船归."
"石根盘屈老苍官,绝笔殷勤记岁寒.万里风云欲飞化,君家留得壁间看."
"鼎彝勋业推元老,文采风流及后昆.家世从来耐官职,百年犹见典刑存."
"古木寒藤挽我住,身非靖节谁能留.多惭不及鸾溪水,长向山前山后流."
"两傅常存好老心,汉廷元自少知音.归来日日相娱乐,赖有君王旧赐金."
"往在识公日,我与儿曹俱.八龄初问字,双钩略摹朱.知为太学生,夙仰君子儒.契阔三十载,邂逅天一隅.追数半鬼录,宰上空美楰.所存复陆沉,隙中惊过驹.长者类太丘,祖风如魏謩.兵火已无屋,蓬蒿仍不锄.善藏武城刀,息驾王乔凫.功名有要路,矢石思捐躯.常挥铁如意,欲碎玉唾壶.书生无浪语,天骄今既诛.下如鸱夷子,扁舟归五湖.安用金谷园,坠楼烦绿珠.相国起刀笔,将军拔屠沽.但封寝丘地,莫料秦王须.隐居九畹兰,活计千木奴.客至径设醴,诗来或操觚.游戏百家衣,剧谈五杂俎.涉世虽历落,安命良支梧."
"结东征车换黑貂,灞西风雨正潇潇.茂陵久病书千卷,彭泽初归酒一瓢.帆背夕阳湓水阔,棹经沧海甑山遥.殷勤为谢南溪客,白首萤窗未见招."
"广陵祠里寻常见,又向山阳楼外开.须信月明风露下,飞仙玉节有时来."
"八请犯天颜,今朝出汉关.浑如倦飞鸟,日暮傍巢还."
"谁道休祥系上穹,民心元自与天通.政平讼理为真瑞,何必金芝产梵宫."
"投老归来万事休,北窗一枕足清幽.虽然不得行胸臆,幸喜身无千岁忧."
"少年已自乐杯觞,种秫安排老醉乡.试问几回供酒事,真成三万六千场."
"百事如今与世违,十花一木谩儿嬉.莫欺兀兀痴顽老,曾睹升平元祐时."
"不服丹砂不茹芝,老来四体未全衰.有人问我期颐法,一味胸中爱坦夷."
"未见燕铭勒故山,耳闻殊议骨毛寒.愿君共事烹身语,易取皇家万世安."
"不见江梅三百日,声断紫箫愁梦长.何许绿裙红帔客,御风来献返魂香."
"南柯一梦还,不待黄粱熟.脱身解印绶,矫迹回林麓.珂声绕危磴,旆影照飞瀑.殷殷倚岩峰,艳艳穿篱菊.佛宫古藏胜,释子出迎肃.轩盈架碧崖,钟磬响虚谷.好鸟献晴语,幽兰吐寒馥.少焉耻奔竞,老矣厌覊束.游宦非养高,勇归乃知足.啸里藏至音,琴中隐真曲.注目久无言,呼童取醴醁."
"至真方域古今传,琳馆兴从汉武年.石作双门何突兀,山为九锁自回环.仙人隐迹留中路,处士灵坛閟远巅.甘洁三泉齐涌地,峥嵘一柱独擎天.群峰缭绕更相挹,五洞萦迂暗接连.当日高崖曾虎伏,于今深穴有龙眠.茂林葱鬰曾鸣凤,邃宇清虚每聚仙.地贮金丹藏箬下,芝翻白鼠走岩前.宫随劫火虽灰矣,境异尘寰尚俨然.稍待升平名遂后,便来居此结良缘."
"将军气势溢江河,跃马曾来驻此坡.坡下石头城最险,屯兵正自不消多."
"人言王气在鄣州,嬴政因来凿此流.地脉何曾真断得,几多天子御宸楼."
"白鹭洲边敞此亭,淮山江水瞰芦汀.鹭飞点点星颜色,那似公山鹤有灵."
"茂林修竹绿侵云,清到心君赖有君.李主当年饱凉后,民间苦热几曾闻."
"菽水年来属未涯,羞骑款段出京华.涨尘面旋风头紧,绮照支离日脚斜.掠过短莎惊脱兔,踏翻红叶闹归鸦.不堪回首孤云外,望断淮山始是家."
"也知随俗调归策,却忆当年重出关.岂是长居户限上,可能无意马蹄间.中原百甓知谁运,今日分阴敢自闲.倘有寸功裨社稷,归来恰好试衣斑."
"柳暗西津桥步斜,长川练练若萦蛇.晚来不为东风恶,与子留连待月华."
"出山不愧草堂灵,乱后看山山更青.余烬岂容遗大厦,蹑云端为护危亭.参差春燕依华浦,断续霜猿绕翠屏.物色趣君归早晚,已看兰玉照阶庭."
"湘东行人长叹息,十年离家归未得.敝裘羸马苦难行,僮仆尽饥少筋力.君不见床头黄金尽,壮士无颜色.龙蟠泥中未有云,不能生彼升天翼."
"卓荦才名四十秋,屡摅良策动宸旒.倾河议论谁能敌,唾手功勋未肯休.方快九霄抟鸑鷟,俄惊长坂蹶骅骝.天公应叱六丁下,著述文章尽卷收."
"宦游将适郑公乡,众说膺门气味长.欲效然明略陈语,那知叔向罢登堂.毗坛不试新分竹,霅水空瞻旧茇棠.天不慭遗何太早,忍看埋玉向高冈."
"招提敞山岩,新庵隐岩麓.石沼引清流,风漪皱文縠.晴晖满虚室,一水含自足.心明身宴闲,境寂谁寻逐.寒林带月行,夜榻和云宿.若欲问西来,一斋饱自足."
"锦绣洲犹在,熊罴梦已无.文风齐两蜀,仙迹接三都.白石从天设,青崖见地图.荔枝妃子圃,不复曩时输."
"渊明遇佳趣,欲辩每忘言.道安对胜士,高论矜弥天.斯人已往不可得,悠悠俗驾徒争先.梦尸梦秽了不悟,宁论掷足与裸颠.虽知香臭在得丧,一朝十获岁九迁.谁能休沐过僧语,聊问我林仍我泉.贤哉令尹得此趣,颇厌世味如荤膻.学人荐取妙香句,莫学大珠空饭眠."
"宅侧造猪栏,正坐贪秽免.巷中堆马粪,而以清贵显.二事大不侔,其眼乃能辨.吾徒与衲子,相去夫何远.祇恐无鼻孔,当知系所践.勿谓一瓣香,便解生一善.居心苟不净,探洗谩卢扁.要令登此堂,摩诘失其□.深入不二门,诸臭雪见𪾢.湛然方寸间,众妙来烟篆.香销本无事,风静云回卷.当年杜陵老,所造宜不浅.夜宿赞公房,习气元未殄.沉忧觉清梦,岂念世路蹇.猪栏马粪辈,皆预公卿选.泥涂布渠巷,欲往伤吾跣.所以闻妙香,慨叹独辗转.此香为谁来,知落处者鲜.何如被蒙头,熟寐一觉遣."
"年来宦拙喜跻攀,门枕溪流四面山.时过隣僧话浮世,一轩长对此君闲."
"华屋沈沈野外居,茂林清荫绕门闾.移花植果心无事,抱子弄孙欢有余.闲过西畴观刈获,懒寻南郭命巾车.问君为圃嗟予晚,便拟归休学二疏."
"大智西归不肯回,只今莲社喜重开.会中独有遗民在,十五年间两度来."
"心地白莲俱有种,要须功德水方开.因师一语千花现,人各始知来处来."
"吾祖持兵镇此都,投身九死定全吴.一朝流矢中眸子,千载忠魂列霸图.墓木但遗枫合抱,庙庭还有像完躯.英雄未必输张许,青史功名定有无."
"昔闻沧浪亭,未濯沧浪水.先贤眇遗迹,壮观一何侈.飞桥跨木末,巨浸折胡垒.糟床行万瓮,缭墙周数里.废兴固在天,庶用观物理.缅怀嘉祐世,周道平如砥.相君贤相君,子美东南美.如何一网尽,祸岂在故纸.青蝇变白黑,作俑兹焉始.所存醉翁文,垂耀信百世.无忘角弓咏,嘉树犹仰止.同来二三子,感叹咸坐起.缥瓷釂新汲,毁誉均一洗.忽逢醒狂翁,一别垂二纪.隽哉老益壮,论事方切齿.我欲裂绛幔,推著明光里.安得上天风,吹落君王耳."
"摄身下蓬莱,放浪云水迹.非无简书畏,心赏寄泉石.亭亭云间塔,胜地闻自昔.梯空上青冥,如鸟著两翼.化城出天半,宝甃坦如席.环山划中断,裂地开震泽.峨峨东西峰,观阙倚空碧.千寻采香遥,剑卧涟漪直.当年馆娃宫,六月避暑夕.琴台延薰风,万女曳阿锡.牛耳争齐盟,乌喙已荐食.百家甬东村,托足归无宅.焉知陵谷变,大厦响千舄.矧兹风尘际,楼殿踊山脊.安隐大火中,显允像教力.兴予浩劫叹,万法本空寂."
"朝辞海涌千人石,暮宿枫桥半夜钟.明日馆娃宫里去,洞庭呼起一帆风."
"道人龙中来,醉与神物会.写兹蜿蜒质,日月为冥晦.崩翻江海姿,素壁起涛濑.呼吸见雌雄,抉石疑可碎.肃森殿阴古,众真俨飞旆.注观恐腾跃,夜半失像绘.飞光著明珠,灵秘一何怪.烂烂照甍栋,那得久在外.偷儿伺酣睡,不怕婴鳞害.愿言慎所托,未用期一快."
"六代烟尘息,千年象教尊.衣冠悲故里,聚落见荒村."
"道人避世氛,山腰著祇园.千夫𣃁青冥,豁达窗户搴.鬼神间施设,俨护龙象筵.法鼓空中鸣,龙卧层崖巅.幽灵骇今昔,异事樵夫传.眷兹水云侣,精赏托妙缘.努力办己事,追驾佛祖肩.凭高发钟磬,梵音落诸天.况时解禅缚,迢遥倚层轩.放意万物外,目送孤鸿翩."
"有客有客,托于空谷.问何以乐,乐彼幽独.矫矫其松,藋藋其竹.微风过之,泠然成曲.岁曰莫止,霰雪交挥.谁与晤语,怀我人斯.我之怀矣,褰裳从之.泥淖伊阻,中心怅而.岂无他人,以翱以翔.意气所亲,不能弭忘.遥遥遗绪,久矣弗敭.之子之秀,吾宗之光.我有薄酒,子试歠兮.雪霁江明,共此月兮.企焉新诗,到蛰窟兮.老子鬅鬙,正愁绝兮."
"伯淮卧彭城,遶屋生蓬茨.天子呼不起,思见岩壑姿.俾工图其形,衔命日夜驰.落笔竟不得,韬面以疾辞.豫章有孺子,同时隐江湄.栖栖非我事,结庐对风漪.时人亦罕识,阿堵谁写之.我闻郭有道,曾遣轻骑追.疑此言语生,即是茅画师."
"我与真歇师,同年五十八.对之意颓然,百事付华发.买舟系篱傍,一日来告别.挽之不肯留,径山演法切.佛法果何如,请师为指诀.俯首无一言,苦欲相泯灭.余漫述所闻,此法本无缺.山河连大地,鸟兽暨鱼鼈.微至一蠛蠓,中含大千阔.试即此身求,万象皆森列.声色臭味等,六根能剖决.阿谁使之然,未可计巧拙.盍亦返故乡,子细自披抉.当有无价珍,终身用不彻.胡为浪驰走,千里访名刹.环立广坐下,觑人摇辅颊.譬如坐海底,巨浸从头没.反问岸上人,觅水济我渴.师闻抵掌笑,却道我饶舌.径山堂未开,居士法先说.儒生玩韦编,贝叶师所阅.两家相诟病,久矣互侵伐.孰如吾二人,一见意轩豁.纵谈这个事,回出言词末.古人知造车,不较出门辙.看谁到长安,宁论胡与粤.因书问答语,聊以赠真歇.去去亦何之,千水涵一月."
"乘时火初流,执热病未脱.踏冰思少苏,坐甑哀苟活.云意断渰渰,雨声閟{洱舌}{洱舌}.安用天官为,不悟秋序夺.巫尪暴何辜,夸父僵且渴.𪸕山将焚烧,翻海欲洒泼.蛟龙遁寂寞,蝇蚋恣喧聒.瘴鸢时堕水,涸鱼暂濡沫.斯焉禾不登,往矣穗奚掇.众心祷不昧,群望走莫遏.殷勤闻雷行,闪闪惊电抹.嘉澍疑盆翻,脱叶逾帚捋.汲井忆羸瓶,承霤争罗钵.新凉来不断,浊水去如割.未论沴气销,陡觉烦襟豁.遂回望电眼,免蹙忧稼頞.一饱兹可营,百虑何劳㔇.明公轸慈仁,此道归包括.世事有反复,愁肠屡回斡.栖栖同里甿,闵闵忧旱魃.赋诗输悃悰,盈轴办嗟咄.句圆珠走盘,意定弦在筈.千仞徒仰高,一苇敢杭阔.韬疵知含洪,策蹇终臲卼."
"坐我甑釜中,逾月不得脱.劳生亦何聊,喘喘觅少活.驾言往空谷,卧听惊濑{洱舌}.遭逢褦襶子,此事又中夺.天公不我怜,定为化邓渴.一夜翻河汉,散作珠玑泼.檐垂素练直,柏枕鸣聒聒.更饶窗户间,萧瑟溅飞沫.老火谢余晖,削迹去如掇.乃知造化心,潜通本无遏.繁暑移清凉,变化在一抹.田父有喜言,侬得垄穗捋.却忆灌溉时,搰搰抱瓮钵.王者仁如天,寸物恶伤割.独爱夏日长,器度何不豁.向隅泣一夫,满堂蹙其頞.余凉止殿阁,芜垢直可㔇.我愿均此施,远迩归囊括.措意肤寸间,六合可旋斡.宁容凶逆俦,肆虐为旱魃.掣电备麾旟,鞭雷供叱咄.号令挟风行,声飞齐万筈.腥膻悉荡攘,再见天地阔.孰与长畏人,朝夕怀臲卼."
"痴暑如痴人,吝权不肯脱.凉风戒七月,尚贪朝夕活.云雷动地来,一夜雨声{洱舌}.老火无晶光,奔迸气褫夺.我思疏仲翁,千载犹饥渴.父子腰金黄,照眼光泼泼.车马趋其门,市井等讙聒.从容相与言,身名如聚沫.功成不还乡,患至将谁掇.相随出关去,浩然不可遏.挽饮东都门,颓颜酒微抹.迎迓走儿童,争取霜髯捋.歌呼接日夜,弹筑杂击钵.时时问余金,趣卖供酾割.落落丈人行,器度自轩豁.子孙汝何知,徒蹙求田頞.迩来宦途险,凭谁为铲㔇.冥行罥荆棘,进退俱有括.胡不观四时,寒暑递推斡.强聒不知几,斥逐齐旱魃.得失何怪事,书空漫咄咄.要须慎其初,毋轻弦去筈.我本一散翁,涉世多迂阔.何如二大夫,安枕无臲卼."
"江汉滔滔去不回,几人留得诗名来.要须洗以千斛水,莫令胸臆生纤埃.清狂我爱李太白,乱之鸥鹭谁嫌猜.一生事业在杯酒,富贵于我何有哉.长安市上唤不醒,醉眼徐为君王开.挥毫散雾金銮殿,气使权幸如奴儓.风骚独步千载上,鞭挞扬马咍邹枚.长流夜郎得不死,定知造物须怜才.文采至今独未泯,耳孙气象何崔嵬.寤言世士少风骨,慨然力欲扶衰颓.刊传家集流海内,廉顽立懦兹为媒.分颁亦及蓬荜士,使者踏破阶前苔.神交不待读终卷,骑鲸恍惚来瑶台.气酣日落酒不足,更挽天河注玉杯.呜呼俗隘直可哀,吾非斯人谁与陪.朝游蓬莱夕方丈,去去相随翔九垓."
"长安公子意气豪,笑我憔悴居蓬蒿.人生栖托一枝足,何用抟风九万高.我今百事付流水,归卧北窗心独喜.林表春禽自在啼,绝胜豢养金笼里.谁能胸臆无尘垢,木雁未论才不才.子陵事业亦何有,风月凄然一钓台."
"寻胜权舆自天姥,芒鞋踏遍春山雨.要得山如磊落人,纷纷拳石何足数.忽逢一柱插天寒,形貌最尊疑父祖.群峰往往皆儿孙,环列膝前仍俯伛.我忧穹昊欲撑柱,莫笑杞人心独苦.伊谁有力能致之,大庇苍生使安堵."
"不到八年久,重来双鬓苍.珠玑溅寒溜,笙磬咽风篁.啼鸟千林晚,飞花一路香.吾宗故庐在,立马傍残阳."
"淹淹一夜雨,脉脉万方情.勿怪云多妬,从来物恶盈.水浑珠自莹,垢尽镜还明.共赏此时月,无论阴与晴."
"一别从京洛,相逢向海邦.倦游怜舌在,多病觉眉庞.佳处随山屐,余生付酒缸.新诗眩老眼,细读傍寒窗."
"合去趋华阙,难教滞陋邦.悲鸣怜老骥,迎吠厄群庞.便腹书千箧,濡头酒一缸.怀君夜不寐,落叶打空窗."
"卑栖安故里,薄宦倦他邦.依社愿为栎,涤牲宁用庞.利名蛾赴烛,身世蚁浮缸.多谢江边月,相寻到小窗."
"松菊荒三径,风尘走十年.家山忆到骨,世路厌摩肩.懒计诗工拙,宁分酒圣贤.从他诮便腹,老去只贪眠."
"漫求三釜禄,浪走十年尘.白发不饶我,虚名能中人.溪山闲始见,鱼鸟静相亲.共对一庭月,谁非吾近邻."
"大洁时争嫉,独醒人更疑.漫随春色媚,不改岁寒姿.霞带寿阳脸,酒融姑射肌.凭谁慰孤寂,新有倚楼诗."
"晚色明沙际,春愁挂柳边.相逢一尊酒,难值七同年.聚散雁遵渚,行藏鱼在渊.西兴残夜月,独照渡头船."
"落花迷晓径,零露点秋畦.节物惊衰鬓,登临忆故栖.苍苔痕过履,修竹湿新题.昨夜寒窗梦,相随叠嶂西."
"庆吊何时已,劳生不自闲.野情难脱略,人事足机关.附尾初无意,同尘半强颜.柴门当却扫,未敢负云山."
"匽薄一樽酒,栖迟双鬓毛.随风散檐雪,卷地作秋涛.汉使去不返,边人寒更劳.谁当如李愬,乘间缚酋豪."
"仕途多汩没,归袖独飘飏.要伴赤松子,终辞青琐郎.水云宽处好,日月静中长.万事休回首,停桡即故乡."
"村迥云连屋,溪晴水绕畦.半生嗟薄宦,随处惬幽栖.散策寻遗迹,披尘识旧题.夕阳催上马,不到宝峰西."
"一叶下庭木,初敲窗户秋.阴云偏妬月,衰病懒登楼.勋业头先白,江河泪未收.停桡是吾土,休梦野堂游."
"去去春无语,融融物自骄.饷耕怜野老,随犬过山桥.晚唱缘溪口,晴晖绊柳腰.迂儒欲何用,只合伴渔樵."
"迳深松翠重,风软马蹄骄.水遶谁家屋,门飞小竹桥.龟开平野兆,蜂引断山腰.生理吾能免,趋林拾堕樵."
"吐晴林雨薄,弄水夕阳骄.风定云横野,马鸣人度桥.藓斑封石骨,花影动溪腰.谁破南窗梦,空山落断樵."
"不到双溪久,浑疑一梦间.把君诗在手,见我别来山.薄宦故不恶,危涂难自闲.翩翩出林翼,飞倦合知还."
"才擅金枝秀,名标桂籍先.有如此公子,不负我同年.风落松间雪,沙明竹外船.天涯人老矣,尊酒忆凄然."
"摛藻才何赡,哦松志未酬.奉祠得南岳,戏彩向丹丘.贾谊方年少,冯唐已白头.桃花烟浪暖,看子上瀛洲."
"秋色澹修渚,夕光明小楼.溪虚烟漠漠,天迥雁悠悠.短发存堪数,黄花插自羞.青山本无事,敛黛为谁忧."
"病与老相守,慵思静自便.故园三径菊,归路一蓑烟.高下云连谷,纵横水护田.凄凉千古事,簇簇夕檐前."
"孝友从初岁,温恭见隐居.谁云不为政,只此是知书.末俗惟多伪,何人得似渠.春江照丹旐,恨亦到龟鱼."
"君家多隐德,自昔赋闲居.不用毛锥子,甘乘下泽车.李衡千树橘,范琰一园蔬.夫妇仍同穴,乱离谁似渠."
"君看袁居士,苍然松柏姿.生涯一樽酒,事业五言诗.去跨月边鹤,空余床下龟.江村相送处,尚忆杖过眉."
"省己知为政,忘言是读书.世儒谁说此,学子可怜渠.文物思前辈,风烟翳故庐.倚楹独长叹,吾道竟何如."
"自昔衣冠盛,人言胡与吴.诗书渐渍久,妇女见闻殊.凤去怜雏弱,鸾吟叹影孤.灵龟表贤德,卜地得慈湖."
"风俗日云薄,典刑终未泯.请看列女传,今有柳夫人.色养金章贵,褒封钿轴新.凄凉板舆路,却见小梅春."
"投笔辞场屋,携钱送酒家.身名俱梦幻,醒醉是生涯.沙晚号寒雁,林高惨暮鸦.嗟予方哭弟,清泪堕悲笳."
"擢第繇元祐,封侯迨绍兴.旷怀初不竞,薄俗漫多能.勋业一壶酒,交游八尺籐.诸生话乡老,挥泪湿寒灯."
"珠海光无尽,瑶山气自温.鸿基开烈祖,余庆袭贤孙.妙墨潜虬动,雄词骇浪翻.九重应震悼,同性失毛原."
"粲粲霜蕤晚,凄凄烟渚秋.长随山简马,同上谢公楼.诗句入飞鹜,歌声落钓舟.那知倚栏处,直北是松楸."
"卓荦千人杰,飞腾四十秋.才应有余刃,事不见全牛.持节半诸道,分符知几州.终遗搢绅恨,不作富民侯."
"忆向沙头别,谁知地下游.祠堂只如旧,庭竹自生秋.回首山埋玉,伤心月满楼.慎江日夜去,中有泪俱流."
"伯仲皆登第,人言薛与林.凄凉五年事,摧折两家心.漫醉春来酒,谁同别后襟.空余钓矶在,落日见孤岑."
"白鹿春城下,黄牛古垄头.年年唤兄弟,两两酹松楸.今日逢寒食,哀君返故丘.荣怀多少恨,不逐晚云收."
"忆昔同年友,吾乡有六人.而今如梦寐,强半委埃尘.云护霜天晚,梅含野迳春.回头赋诗处,清泪堕江滨."
"跋马西州路,山川泪眼傍.看君有遗范,如我见横塘.寒日低瓜步,浮云接建康.隔江多少恨,付与雁南翔."
"湖海长为客,干戈仅脱身.来寻林下友,半与鬼为邻.马上人何在,庭前草自春.平生饶意气,寂寞委荆榛."
"晚窗落莫雪飞花,点缀山翁两鬓华.好办青铜买村酒,共撑小艇访渔家.觉非便合如陶令,得趣何劳问孟嘉.只怕故人腾踏去,短檠谁与话天涯."
"腊前墙角见梅花,雪后墙头见月华.满引浊醪无一事,尽收好处入吾家.结庐君待归安固,抱瓮侬今老永嘉.莫道青山便遮断,春风浩荡没津涯."
"杖屦相从秋水滨,便将公作社中人.酒行苦要深浮白,醉去那知倒著巾.把手共怜江国月,回头休忆野堂春.太平未见身先老,看取吴霜点鬓新."
"转首今吾非故吾,问君何用惜居诸.流年已作悠悠梦,往事徒劳咄咄书.浊酒半壶时自酌,醉头一月不曾梳.阿谁似我浑无事,睡到日高三丈余."
"阴阴松竹满东山,闻说君家六月寒.若得封胡同里巷,底须屈宋作衙官.酒中有趣谁能识,琴上无弦我亦弹.试问庐江何彦德,貂蝉孰似鹿皮冠."
"苍苔斲破斧痕新,移傍颓檐慰病身.见我浑如旧相识,此君端是个中人.孤高自比西山洁,澹泊宁甘南巷贫.梦断啼鸦窗转月,怜渠犹把影相亲."
"不向窗前著色新,老夫无处可安身.寒梢已拔千寻剑,空腹堪容数百人.染泪浪传湘水恨,结根终伴杜陵贫.回头万事皆衰歇,岁晚相从尔独亲."
"手种琅玕照眼新,老来深寄五湖身.连宵留得枝间月,邀我同为物外人.封殖不贪千户富,依栖可慰一生贫.武夫称谓殊粗俗,却恨樊川语未亲."
"娟娟犹带露痕新,分得江潭未化身.岁晚定知堪傲雪,生来不肯强随人.心如庞老空诸有,节比原思不恨贫.月淡风清卧寒谷,倡予和女复谁亲."
"曾将句读授儿童,记得何侯待我隆.肯辟高堂舍孙宝,定知贤室赞张忠.兰陔未遂三山养,霜树俄惊一夜风.汤沐追封他日事,哀荣应在泪痕中."
"声利场中意独消,端如处士翳蓬蒿.渡江一马神先助,夹日五龙功更高.不愿本朝私戚里,长称文母训儿曹.十年共说无生话,却对东风泪满袍."
"雁塔联名记昔年,天涯一见破衰颜.人言巧宦何曾巧,我欲闲居未得闲.弱植自怜葭倚树,雄文才许管窥斑.明公旧有经纶手,今日宁当缩袖间."
"秋阳晃朗秋江前,秋山崷崒飞鸟边.待扶仙人九节杖,去采玉井千叶莲.一丘一壑不在我,或用或舍其如天.故人谪官卧空谷,谁与晤语情凄然."
"邦人夹岸觑龚黄,画鹢夷犹转曲塘.风定波平溪练净,沙寒石出木奴香.冥搜万象诗肩耸,流盼千山醉眼长.此兴在公真不浅,更乘霜月倚胡床."
"弹压湖山有主人,我如鸿雁亦来宾.连云岛屿参差见,过雨林塘取次新.霜橘似夸千户富,雪梅欲放一枝春.酒醒月落愁无那,听彻残更断晓闉."
"村舍江南雪意迟,月边初破两三枝.输他一点先传得,回首千花总后期.春事循环宁有尽,岁华晼晚漫多悲.君诗到眼如图画,写出行人立马时."
"岁华物意两俱迟,开到前村第几枝.抱影自怜春有信,冲寒长指雪为期.音传陇首人相忆,恨入楼头角正悲.最是一年难忘处,小桥流水夕阳时."
"岁寒谁复慰栖迟,篱落初横一二枝.试问春从何处去,又凭梅报有来期.巡檐索笑如相识,倚竹怀新却自悲.花瘦恼教人共瘦,月明风定酒醒时."
"天公昨夜醉如泥,擘碎浮云散漫飞.谢女饶他歌柳絮,曹人堪笑比麻衣.平铺宝贝知何限,豫表丰祥不待祈.最是松林难画处,晚晴犹吐玉霏霏."
"梅花笑我无佳句,惭愧诗翁亦姓林.细看窗前陨秋叶,谁知雪底得春心.断桥斜径光将夕,淡月疏云趣更深.何处清香恼行客,江头跋马试教寻."
"江空木落出遥岑,何处佳人独倚林.不负雪期如有信,偶先花事本无心.日低修渚云容薄,路转寒塘暝色深.莫怪山翁数回首,暗香十里更相寻."
"粉痕欲破雪相禁,如妒孤英点暮林.九陌未传花底信,一枝先寄陇头心.月横瘦影池塘浅,风度微香院落深.插向鬓边犹得在,未须笑我老浸寻."
"霜清木脱峭寒侵,惊见佳花吐远林.冷落自怜池上影,孤高谁赏月边心.简文剪彩谈何易,杜老巡檐意最深.寂寂溪桥断行迹,吹香独与我追寻."
"忆昔青春去不来,深凭百舌唤将回.尊前便觉和风转,镜里生憎白发催.青破轻寒归驿柳,香和宿雨落江梅.人生七十从来少,待挽长河作寿杯."
"金章朱毂烂盈门,春入仙翁笑颊温.曳杖时时过他客,含饴日日弄诸孙.风高浙水惊霜叶,月落黟山泣晓猿.丹旐悠扬转寒日,尚疑帘下彩衣翻."
"洗尽烟岚见海山,池塘春草亦怡颜.野沈犬警清宵迥,檐转堂阴白昼闲.移镇又传三叠鼓,告庭行促百官班.攀辕父老休相忆,总在炉锤橐籥间."
"经营草舍得能难,甫及斜川八九间.傍砌更移墙后竹,钩帘独盼雨余山.月投窗隙如相觅,云过檐端却复还.长忆少陵规画远,要令寒士总欢颜."
"门翳蒿莱谁往还,忆君更觉鬓毛斑.何时共对吟边月,相别犹怜雪后山.清夜忍闻庭鹤怨,余年应伴海鸥闲.有人问我今何似,兀兀长如醉梦间."
"高轩曾过我柴关,笑看莓苔满地斑.隐约谁怜许居士,风流得倚谢东山.诗锵金石音尤古,笔走龙蛇意自闲.后日陪公那可得,飘然身在五云间."
"佳章一见一开颜,读向寒窗到日斑.笔阵知公来似雨,诗肩笑我耸如山.皂雕气欲凌千里,老骥身犹绊六闲.闻说汉庭思祭酒,诏书相继促河间."
"杖藜谷口伫归云,生理萧条一葛巾.未敢轩眉焚芰制,更期晚节伴霜筠.江山约我盟犹在,风月于人意自新.木落寒林水清浅,小桥共看雪梅春."
"野性由来爱水云,强将麋鹿著冠巾.救时或用鲁连子,谈古空如司马筠.胡雁惊心双泪落,吴霜点鬓二毛新.腐儒无用终羞死,只合归耕垄上春."
"看山玩水适吾情,此语从来误后生.唤起万端因好乐,静观一理本圆成.与人不竞春长在,对物无心境自清.更就阿谁求乐寿,当时分付最分明."
"儒生底用苦知书,学到根源物物无.曾子当年多一唯,颜渊终日只如愚.水流万折心无竞,月落千家境自孤.把手沙头莫言别,与君元不隔江湖."
"颍水如闻得月多,黄金万顷漾微波.登临未送平生目,赓唱空传故老歌.宦意请看头上雪,杯行且覆掌中荷.吾乡亦有西湖好,舴艋相从意若何."
"误落樊笼二十年,苍颜白发意颓然.解纷无用空弹铗,揣分唯堪备执鞭.乘雁去来何足数,涸鱼濡沫自相怜.扁舟东下虽云晚,及见梅花破腊前."
"春事何曾解有穷,枝头寻觅漫匆匆.去来燕认谁家户,开落花因一夜风.万古英雄残照里,半生勋业醉魂中.骚人往往多诗瘦,却怪老夫颜色红."
"忽思身世怆然惊,漫学雕龙艺未成.尸素空糜太仓粟,辛勤有愧老农耕.只须鬓上看勋业,休向人前道姓名.岁晚相从白岩下,一樽芳酒话深情."
"两眼昏花近十年,简编惟见字斑斑.养生正合师黄石,招隐宁须待小山.薄宦本无朱组愿,高眠得伴白云闲.清风却似怜孤寂,时送禽声到枕间."
"霜露长悲陟岵人,见翁强健却酸辛.家徒四壁知无恨,掌有双珠未是贫.老去米盐浑不问,病来药石强相亲.归从先垄平生志,松下应逢月色新."
"行步敧危老病身,胜游那敢厕荀陈.试思珠履三千客,何似风雩六七人.雪意迟疑终未决,诗筒来往莫辞频.晓窗新得东君讯,已放梅梢一点春."
"林峦争入马蹄来,宿雾残云拨不开.石卧松根横碧玉,瀑悬天外转晴雷.仙家长锁青春好,老子犹堪竟日陪.收拾此身知有所,一间茅屋傍山隈."
"堂堂体貌照簪缨,天与君王佐太平.拭眼待看萧相国,举杯且属谢宣城.花间未听歌声彻,笛里先催别恨生.说与邦人休卧辙,过家闻欲趁清明."
"路入长安处处同,断桥绝港自相通.地高何羡三公贵,境乐那知四壁空.万象森罗皆拱北,百川曲折定趋东.懒从宦达如曾闵,也有芳猷到不穷."
"踏著禅门步步新,布衣蔬食欲终身.解颜一笑如深契,拭眼相看尚未真.世事尽归簪上雪,我生聊寄瓮头春.夜深坐对柯山月,应念沧江独钓人."
"荷锄归伴陇头云,懒傍侯门更整巾.卜筑君能如沈约,题诗吾亦效王筠.湖光皛皛千山合,竹色娟娟一径新.酒后笑歌应耳热,西园惊破海棠春."
"莫叹交情大署门,交情如子复何云.友恭便是能为学,朴讷由来自少文.曾解绨袍怜范叔,当留宝剑报徐君.雪梅时节尤相忆,长话平生到夜分."
"乱山争挟我先登,拭眼还惊见未曾.不为游观事斤筑,可怜撑拄费薪蒸.竹依窗牖秋鸣玉,月堕樽罍夜饮冰.说与溪船莫吹笛,断肠人在最高层."
"青春无语到天涯,百舌枝头漫自夸.红破轻寒入桃萼,香和宿雨落梅花.风吹杖屦千山晚,水照林塘两鬓华.万事萧条兵革里,北飞愁见雁行斜."
"不到东阳六七年,干戈身世两依然.每思三虑堂中退,径向双溪楼上眠.空翠霏微浮酒斝,林烟杳霭没渔船.有人问我今何似,头秃昏昏瘴海边."
"年来何止二宜休,合把身名付钓舟.寒食又冲花下雨,晚塘渐狎棹前鸥.推居谁复如公瑾,种竹犹怜似子猷.来坐梅阴引春酒,微酸点点著枝头."
"狂客当年隐四明,至今孙子爱林坰.挂冠无愠亦无喜,抱膝自歌还自听.时弄清琴怀贺若,何妨后乘载樵青.结邻能践前言否,春色方深绝境亭."
"化蜀文翁竟好文,坐令风物一番新.争飞方朔三千牍,何止平原十九人.棫朴伫观周室富,茅芹先傍鲁宫春.使君劝驾无多语,莫学公孙只为身."
"画戟森森转水湄,草堂颜色带恩私.乱离海上多簪绂,槃礴风前卸马羁.醉帽半敧花近眼,赓歌间发墨翻池.诸公明日朝天去,且为南阳借杜诗."
"三径开从蒋兖州,至今孙子亦风流.钩帘虽对鄮山月,闻笛应悲京口秋.往事漫劳书咄咄,余生只合赋休休.问君办得蓑衣否,便好相随上钓舟."
"困倚春风半醉醒,小桥流水欲相平.晚蹊窈窕行桃李,野老逢迎略姓名.浦溆远兼江色暝,凫鸥迥立夕阳明.田家作苦吾何恨,无补公家合退耕."
"看取吴霜点鬓新,利名场里合抽身.去从宦路谋多拙,归伴田夫味最真.落木正饶窗外月,小梅犹靳腊前春.他时更有郊行句,远寄臞溪独卧人."
"朝来爽气自横空,蹑屐宁须学谢公.似此江山何处有,合分风月与人同.消磨万古潮声里,摇兀千林酒浪中.欲和阳春无好语,尊前莫笑嗫嚅翁."
"绛人老矣休问年,万事灰心宁复然.有客雅知林下趣,怜渠独得酒中天.摩空雁影沈波底,照眼梅花破腊前.雪意方浓君且住,行歌同挂杖头钱."
"雕甍华栋照晴空,更忆檐前十八公.四望川流何富有,一时歌咏许谁同.海吞万壑苍烟外,地涌双峰白浪中.洞接仙都春色早,桃花认得鹤溪翁."
"遗迹榛芜四十年,使君跋马独依然.要将旧观还骚客,幻出新亭倚半天.井邑参差图障里,烟霞明灭酒尊前.我今不是贫居士,买断江山莫计钱."
"海内英豪还有谁,宁容丘壑著皋夔.欲知今日中兴业,已定黄冈独往时.谢傅本无朱组愿,留侯应念赤松期.更须整顿乾坤了,我亦芒鞋随所之."
"铁面声名满九州,尔来孙子亦风流.怡云自比陶弘景,下泽谁如马少游.醉袖舞低千嶂月,钩纶翻动五湖秋.可怜旧日飞觞处,波影空摇百尺楼."
"富贵功名等弁髦,何如声迹翳蓬蒿.倦游正被微官缚,辞禄方知处士高.华萼向来荣父行,芝兰重见秀儿曹.寄言护国山头月,莫照山猿夜夜号."
"新诗寄我五年前,读向寒窗倍黯然.自古伊优多得志,如君疏直竟谁怜.去凶何愧如行父,深诋那知中咸宣.游世若为能远过,试收清泪问苍天."
"意气平生百不伸,一麾晚出守宜春.功名到此当言命,才术如公岂后人.庭集鹓雏知有种,盘堆苜蓿未全贫.江寒木落悲无那,诗寄蓬窗墨尚新."
"秋入江山晚更妍,登高临远意凄然.且浮绿蚁眼前乐,底用虚名身后传.旧隐未教幽鹤怨,清溪终伴白鸥眠.老来举措多羞澁,强插黄花趁少年."
"隔竹通晖月自妍,樽前宝炬不须然.毫飞阁上千林湿,句落云间万井传.佳节敢辞通夕醉,宿酲还傍小窗眠.鬓边黄菊应相笑,白发较多似去年."
"戏马台前草自妍,英雄何在竟茫然.江河犹带重阳恨,父老空将旧事传.去雁来鸿波浩荡,夕阳流水树芊眠.休休世味从来恶,细嚼霜英慰暮年."
"谁将淡墨扫秋山,乞与衰翁独倚栏.白发试思何处去,黄花今有几人观.老来自觉情怀恶,客里长嗟会面难.卷尽浮云放明月,与公同倒百杯盘."
"十万貔貅拥鼓鞞,云间听得一声齐.祥开虎帐妖氛落,威叠鲸江怒浪低.晓日彩旌沙外转,春风归马柳边嘶.幕中自有燕公笔,合把奇功勒建溪."
"高居占得野塘横,竹迳桃蹊取次成.宿霭半兼朱户湿,好山长傍晚窗明.风吹酒面春情渺,月落诗肠夜味清.今日主人归定否,试听枝上子规声."
"南郭先生卧病余,瘦如骐骥服盐车.厌尝漆叶青黏散,旋理司空城旦书.长陌欲登秋色薄,一樽相对鬓毛疏.晋江波与温江接,消息频传双鲤鱼."
"右文逢圣代,首善自神京.延及吴中士,咸称洛下英.我邦虽僻陋,此学号专精.耆旧风流在,山川气象新.元侯来作牧,后进頼提衡.有美僖公颂,谁高蜀守名.能书偕计吏,燕豆列宾荣.万里云霄路,抟风看去程."
"榛莽荒秋雨,郊坰接暮阴.挟明如自喜,穿隙互相寻.昼伏终羞日,宵征欲乱参.林惊光不定,叶脱势俱沈.代烛时临卷,随风屡拂琴.青荧行爝火,的皪漾沙金.巧自缘帘幙,翻令念藁砧.徘徊怜扇影,婉娈傍衣衿.窗曙星河落,江寒霜露深.危蹝怅何往,腐质谅难任."
"念别三年久,相望一舍间.无人寄消息,风雨暗前山."
"卧听泉声似雨声,直愁泥滑马难行.世间疑事多如许,千百年来谁与明."
"今人议论只从多,篑土那能障大河.我有室庐亦方广,归途不向石桥过."
"脱身归去亦何求,刚被声名落钓钩.买得扁舟在祠下,从公觅取旧羊裘."
"万壑千岩簇马蹄,羞将尘鬓照清溪.晚云带雨东风急,无数飞花过竹西."
"一枝炯炯照人寒,绝似溪桥立马看.祇恐春风解相怨,漏他消息入毫端."
"咸阳市上欲思归,人到于今笑李斯.老去何如我痴叔,了无一事独支颐."
"路转溪回草木香,有人荷笠山之阳.定知我是金华守,笑道牧民如牧羊."
"羽仗霓旌去不还,空余菊水照人寒.至今山下无枯草,便是田家九转丹."
"竹光野色净祠堂,古木千章俨在傍.矫矫先生竟何往,痴儿犹认石为羊."
"一夫容易缚淮阴,辟谷留侯念已深.去伴赤松聊尔尔,后人真向海山寻."
"尊酒相逢海一涯,娟娟妙月照人衣.重来时节君须记,流水桃花鱼正肥."
"晚溪飞出小桥斜,流水萦迂带落花.生怕人来问时事,杖藜聊复过僧家."
"手植双青十八年,墙头一见一凄然.饱尝霜露休相忆,我欲归耕瘴海边."
"倚杖臞然一病夫,羡君联骑出西湖.若逢佳处能相忆,寄与新诗作画图."
"一迳萦迂上翠微,乱红无数扑人衣.匆匆来往成何事,不似山禽自在飞."
"丛条曾欲截来辕,应讶行人数往还.归老故园犹得在,满斟杯酒谢荆山."
"西湖独未赋红梅,留待知音细细开.好把新诗补遗逸,不才空与作云来."
"玉妃初醉下瑶台,紫雾深深拨不开.却恐错穿桃杏径,高烧银烛照归来."
"归袖曾攀墙外子,征鞍又拂雪中花.往来应被江梅笑,笑我经年不在家."
"残霙初伴梅梢月,小雨仍禁柳底春.莫厌酒摇金盏浪,更听歌绕画梁尘."
"白头羞见尊前烛,頳颊深凭瓮里春.不分落梅纷似雪,更兼疏雨细如尘."
"木落霜清橘柚香,榜歌迢递起沧浪.来鸿去鹜纷无数,怕上西楼望夕阳."
"雁横霜渚水痕收,檐外微云去复留.多谢西风解人意,尽驱爽气入溪楼."
"胡尘漠漠暗中州,无力持颠漫自忧.花鸟相逢非昔日,不堪重上望湖楼."
"仙隐深深竹径中,杖藜还许我相从.君能惜取清阴在,斤斧须令赦箨龙."
"方塘环植绿杨新,朱户重重欲闭春.若许茅茨傍清泚,敢教鹅鸭恼比邻."
"西山拏得落檐前,飞翠侵帘夕更妍.心远地偏如靖节,江湖处处是斜川."
"轩槛青红压水滨,小桥斜出树横陈.功名豫计殊非计,且与龟鱼作主人."
"霜髯垂臆杖过眉,得得桐庐江上来.对我休谈钓台好,姓名方挂北山移."
"木落空山霜露寒,却驱羸马傍长安.君看仕路风波恶,孰与严陵七里滩."
"松竹森森灏气生,一帘疏雨故人情.扁舟还载离愁去,不见西城刘叔明."
"晚驱羸马下层丘,路转寒塘忆旧游.半夜雨声碎庭竹,更疑飞沫溅龙湫."
"茶罢移床就竹眠,泠然风起和流泉.山禽未绝东归客,时送清音到枕边."
"孤根忆向雪中移,早被春风次第知.夺汝岩栖近城郭,多应相怨不相思."
"马上衰颓只自嗟,惊心那复见黄花.花如相问终羞澁,底甚重阳不在家."
"时时去弄老莱衣,也似何蕃岁一归.相送江头无一语,寸心遥与白云飞."
"平生丘壑自相于,幽意悠然入画图.好向溪边石矶上,羊裘披我作狂奴."
"闲居正怕门庭杂,学道仍嫌歧路多.仲蔚当时开一迳,问渠初意果如何."
"莫道水清偏得月,须知水浊亦全天.请看风定波平后,一颗灵珠依旧圆."
"容易烦公问讯梅,昨宵还有几花开.窗寒月落知相忆,细细吹香过竹来."
"雪意商量欲放梅,破寒先遣一条开.去年花下人何在,策我蹇驴归去来."
"谁将消息报江梅,一点先从雪里开.怪见逢迎有深意,我家曾与写真来."
"未知何处是真梅,雪拥溪桥拨不开.莫讶行人数回首,西风十里送香来."
"林峦出没晚云低,旋放寒梅照浅溪.雪意殷勤解留客,不教归马识东西."
"六出随轩逞厥祥,天人应感得能忙.使君未到然香处,先有心香叩上苍."
"不扫林间一迳开,夜深留伴月皑皑.问谁踏我琼瑶碎,新有诗筒破晓来."
"梦破初惊枕簟秋,懒思身世独搔头.山禽强欲知人事,叶底移时语未休."
"大江推月上层霄,夜色分人此最饶.乡国未成千里梦,海门又卷五更潮."
"檐鹊哺雏时自喜,垄牛舐犊互相嘘.老妻觑我无他语,欢笑何年得似渠."
"魏公判相州,始作昼锦堂.老圃秋色淡,自爱晚节香.怡斋怀紫绶,得诰归故乡.葺圃承祖志,构堂先庐傍.命名仰前哲,阔步追遗芳.人生随分定,鹏鷃自殊翔.富贵任适志,余暇聊徜徉.譬彼兰与菊,托根花卉场.荣枯有迟速,代谢从暄凉.百年倏过半,须发各已苍.多情感会别,聚散安可常.非惟隔今古,况复阅兴亡.何以消我忧,一醉万虑忘.季子久颠沛,买臣早疏狂.累累暮年印,得失宁相偿.何如光霁时,呼客同举觞.静中猿鸟乐,闲处日月长.愿坚岁寒操,有如傲霜黄."
"西京五亩园,花木秀而野.坡仙作此诗,盛事记司马.深夜独乐堂,气象极闲雅.晚芳相元祐,勋名动夷夏."
"凌云细路险可遵,稍从飞锡攀嶙峋.乌巢崔嵬寄林莽,蚁穴细碎严君臣.震开楼阁一弹指,俯览世界千微尘.人间劫火变灭尽,此地独与湖山新."
"故里诗人去,湖山最寂寥.草深张祜宅,花暗许浑桥.凤髓何时续,蓬萍触处飘.鸿冥杳难及,霜鬓两萧萧."
"秦凿断𪩘崿,晋圃亡町畦.事古迹茫昧,天高水渺弥.缅怀褚季野,清坐行四时.仓黄挤兴公,无乃醉魂迷.不如颜中书,藻舟赋新诗.芜废今几年,黄鹄怨坏陂.令尹古循良,见利勇有为.如云拥万锸,矢矫出大隄.蛟龙鼓洪涛,鸥鹭舞寒漪.危台俯回渚,长怀旷遐睎.乃知高世心,宜与湖山期.下注万顷田,水田数斗泥.民乐我亦乐,举觞淡忘归."
"绝顶地平易,轩窗风怒号.半空垂象纬,四面涌波涛.洞僻封苔藓,泉深冷骨毛.登临欲忘返,城市厌烦劳."
"珍重东平入凤城,锦笺双羽蹙南征.马蹄不惧拦关雪,一驾须骑万里逞."
"琥珀盏中云母钟,琉璃光射水晶宫.风随兰麝香千里,人在莲花影万重."
"鳌头移得山三岛,月下传来灯万枝.香陌马嘶红萼锦,翠楼人倚绿杨眉."
"古寺云深去路赊,来分僧钵共生涯.依稀池草成春梦,容易江梅老岁华.长铗悲弹三尺雪,短檠寒落五更花.夜来风雨催归急,为报河阳令尹家."
"斗峰遥认旧嵩台,为劝耕农特地来.短李高名光翠壁,伪刘真迹没苍苔.洞天日永风埃静,岩窦云收霁色开.好景最宜供宴赏,操觚欲赋愧非才."
"日出过山头,日入宿山下.我行山亦行,隐隐似奔马.朝昏山送迎,山意自倾写.借问征途间,谁如此山者."
"十里平湖漫不流,晚风吹浪打行舟.定知归得侵灯火,家在菰蒲最尽头."
"忆昔神游姑射山,梦中栩栩片时还.冰肤不许寻常见,故隐轻云薄雾间."
"云飞水宿过炎凉,回想来时道路长.夜月照惊惟吊影,朔风吹断不成行.人间无处逃矰缴,岁晚何曾饱稻粱.傥以能鸣免烹死,系书犹可到衡阳."
"波平渺渺草萋萋,远目非昏望欲迷.敢以安闲侵白鸟,聊将衰病照清溪.百年无事双蓬鬓,万里归心独杖藜.徙倚无人见牢落,水流东去夕阳西."
"作计寻芳不属贫,可怜风物自良辰.飞花有意能留客,啼鸟多情解唤人.涉世乍惊翻手薄,论交多语白头新.十年异县伤流落,来往山州枉过春."
"天涯孤客意堪哀,病眼逢春只强开.闭户不知花老去,卷帘方觉燕归来.风休潩水光如拭,雨霁箕山翠作堆.遥想西湖图画里,几多车马踏青回."
"霜雪俱怜节操奇,碧鲜红润两相宜.渭滨初种谩千亩,陇上寄来惟一枝.酸实不供饥凤啄,暗香翻许此君知.佳人零落空山久,况是天寒日暮时."
"鸣鸠一声斑竹林,怀远感时惊寸心.却忆南园春半夜,荠花如雪草初深."
"苹洲花屿接江湖,头白成双得自如.春院有时描一对,日长消尽绣工夫."
"窥鱼潜立小荷圆,照水飞鸣更碧鲜.鬬草人归寻坠翼,绮窗归去补花钿."
"促织声中破月悬,水生寒气近湖边.城头三鼓夜方半,窗下一灯人未眠.辛苦诗书怜此日,奋飞功业定何年.太平干禄无他径,只有乡书可荐贤."
"海棠时节又清明,尘敛烟收雨乍晴.几处青帘沽酒市,一竿红日卖花声.彩毬时向梭门过,绣毂遥随辇路行.日暮人人醉归去,熙熙春物见升平."
"白鹭洲边芦叶黄,石头城下水茫茫.江山不管事兴废,今古坐令人感伤.六代豪华空处所,千秋城阙委荒凉.空余眼外无穷景,助我凭栏到夕阳."
"晓栏红翠净交阴,风触芳葩笑不任.既有柔情慕高节,即宜同抱岁寒心."
"饥乌哑哑啼暮寒,回风急雪飘朱阑.琐窗绣阁艳红兽,画幕金泥摇彩鸾.吴粧秀色攒眉绿,能唱襄阳大堤曲.酒酣横管咽孤吟,吹裂柯亭傲霜竹.远空寒云浑不动,老狐应渡黄河冻.暗回微煖入江梅,何处荒榛挂幺凤.归来祇夸青连钱,貂茸拥鼻行翩翩.笼纱蜜炬照飞霰,十二玉楼人未眠."
"百里青山数曲溪,茂林修竹此高栖.相寻似访壶中景,他日重来路不迷."
"危亭敞层巅,上与霄汉逼.化工无藏技,遥露一寸碧.天风扫微云,宛转树头直.不须剪狂柯,自与眼界极.道人久何营,白足谢尘域.苔青石磴险,携客半支锡.瘦竹漏残日,清禽破初寂.岂知不可留,何苦事行役.薄浪吹船头,又作城中适.回首谢书山,他年问消息."
"去年中秋节,邻州正弄兵.羽檄方四驰,酒觞难一倾.今年当此日,往事久已平.不但櫜弓矢,又复见丰登.桂魄十分满,暮容千里晴.节物向人好,江山入眼明.群峰翠霭鬰,静练秋光澄.霜竹裂石响,焦桐号钟清.嶪嶪高台上,飘飘欲云凌.矫首宇宙宽,顾影尘滓轻.今夕定何夕,此身非幻身.谓言坐中客,不饮若为情."
"雅望三朝第一流,端如砥柱屹清秋.爱君炯炯无他志,许国堂堂不自谋.梦绕苍龙新阙角,凉生黄鹤旧楼头.中兴真主须真相,未雪双銮耻未休."
"炎图第一相萧公,王谢风流愧下风.力正君臣先伪楚,不将金帛问和戎.输忠自昔忘夷险,注意如今见始终.驻马佳城天莫问,寒空惨淡没孤鸿."
"先生傲睨醉觞旁,不觉滂沱入醉乡.来诗恐是醉中语,使我大笑讥荒唐."
"四十高峰绕法台,峰峰嶙峋玉莲开.岚光拥翠猿啼遍,松盖移阴鹤唳回.贝叶乍翻钟磬暝,金沙犹伏地炉灰.天冠隐处多奇绝,时见弥空花雨来."
"隐约山光到户,萧疏竹影侵窗.昼静几声啼鸟,夜深一枕寒江."
"神仙所居真福地,帝遣仙官下人世.开元圣主梦潜通,九天使者何灵异.绛节霓旌射紫霄,风吹仙袂还飘飘.群官再拜所共睹,至今传闻时未遥.眼前不见吴生笔,劫火俱焚余败壁.当时壮丽为一空,每对荆蓁频叹息.谁人再造成奇功,巍巍宝殿尤瑰雄.我来祈福不为己,喜见气象升平中."
"苍崖如壁立,神仙好岩居.杖藜往佳招,还与胜境俱.寻幽憩真馆,访古得遗书.傍有千寻木,中藏蝉蜕躯.终然跻绝顶,眼界聊一舒.军峰散云雨,盱水带城隅.始知众山小,端欲隘寰区.达人等大观,笑彼形器拘.天寒风景暮,归兴促篮舆.幸兹及官闲,行色可徐徐.前修傥可作,微禄亦何须.眷言还故山,著论拟潜夫."
"姑蔑城南问烂柯,篮舆踏翠晚来过.岩前云拥杉松老,席上棋敲日月多.四序秋光浮澹荡,半空钟韵绕嵯峨.仙人去后余残局,风雨山深长薜萝."
"古人文莹理,后人工作文.文工理愈暗,纸札何纷纷.君看六艺学,天葩吐奇芬.诗书分体制,礼乐造乾坤.千歧更万辙,要以一理存.如何臻至理,当从践履论.跋涉经险阻,冲冒恤寒温.孝弟作选锋,道德严中军.仰观精俯察,万象入见闻.不劳施斧凿,笔下生烟云.高以君尧舜,下以觉斯民.君如不我鄙,时来对炉熏."
"兹山余初来,掩冉柿叶青.相去未三月,柿花亦已零.及兹寻去路,累累满空庭.人生岂无情,眷眷不忍行.严霜八九月,百草不复荣.唯君粲丹实,独挂秋空明.寄语看园翁,勿使堕秋风.愿比樱桃春,置之大明宫."
"幽兰如君子,闲雅翰墨场.春风晓畦暖,斜日半窗光.竟夕澹相对,菲菲吐暗香.掩关清杖屦,帘卷度修廊.钗玉茎分紫,官梅花更黄.岂惟堪纫佩,试伴菊英尝.退处深林好,休移庭户傍.自同凡草茂,无事莫相伤."
"浮筠云海上,时作钟磬声.政似月中桂,不比首阳苓.蓬莱日月长,顷刻已千龄.群仙集其下,谈笑得长生.回首看尘世,秋瓜易落蔕.青鸾何时来,欲作飞升计.众真问平安,此诗烦送似."
"人物苦难得,闭眼不敢看.孤芳擢荒秽,秀色出榛菅.怀我同心友,正在天一端.文字妙入圣,操履到所难.美玉经三煆,贞松过凝寒.怜我窜庾岭,色惨颜不欢.书来每慰荐,苦语余辛酸.不上泰山顶,安知天地宽.相思暮烟起,片月过前滩."
"春风驱我出,骑马到江头.出门日已暮,独游无献酬.江山多景物,春色满汀洲.隔岸花绕屋,斜阳明戍楼.人家渐成聚,炊烟天际浮.日落雾亦起,群山定在不.江柳故撩人,萦帽不肯休.风流乃如此,一笑忘百忧.随行亦有酒,无地可迟留.聊写我心耳,长歌思悠悠."
"杜门不肯出,既出不忍归.借问胡为尔,江山栖落晖.濯濯漱寒玉,青青入烟霏.柳色明沙岸,花枝作四围.玉塔天外小,渔舟云际微.兴远俗情断,心闲人事稀.我本江湖人,误落市朝机.计拙物多忤,身臞道则肥.所以此胜槩,一见不我违.吟余尚多思,白鸟背人飞."
"茅屋临江上,四面惟柴荆.绿阴绕篱落,窗几一以明.门前滩水急,日与白鸥盟.不知何隐士,居此复何营.朝来四山碧,晚际沙鸟鸣.棋声度竹静,江深琴调清.终携一尊酒,造门相对倾.心期羲皇上,安用知姓名."
"客有叩门者,冠剑何巍巍.登堂各就坐,酬答好言词.中席客轩眉,扬袂论是非.纷纷乱我耳,扰扰败人思.主人默无语,仰看孤鸿飞.须臾进盘馔,劝客酒一巵.谓言西山好,爽气入吾扉.客思亦沈寂,炉熏自霏霏."
"吾乡苦笋佳,出处惟石屋.玉肌腻新酥,黄衣缘深绿.林深恐人知,头角互出缩.烟雨养春姿,此物未成熟.三月腊酒香,开罇慰幽独.烹庖入盘俎,点酱真味足.未须五鼎牛,聊称一囊粟.朅来庾岭下,岁月去何速.经冬又七春,未分穷途哭.今朝好事者,惠我生一束.头髠甲斓斑,味恶韵粗俗.儿童不惯尝,哕噫惊媪仆.老妻念乡味,放箸泪盈目.丈夫志有在,何事校口腹.呼奴更倾酒,一笑风生谷."
"余性便静素,于世寡所谐.惟余黄卷里,聊与古人偕.古人不可期,古心尚可窥.当其会意时,悠然忘渴饥.可怜朝市人,大与古相违.所得眇何有,所亡无町畦.嗟乎寓此生,惟善为可为.舍善亦何乐,至死有余悲.晤此聊自警,亦以警吾儿."
"春雨止复作,闭门无与居.童奴告予言,有客叩吾庐.束带出见之,颀然一丈夫.手携一尊酒,辞气何晏如.谓言久闻名,曾未瞻簪裾.天寒宜饮酒,一杯聊以娱.盘飧亦草草,蔬果间溪鱼.颜色温胜玉,言谈贯如珠.岂期有道者,而来警我愚.酒酣意两适,心闲乐有余.四海元有人,君勿轻荒区."
"吾生前辈后,不及识诸公.每读诸公集,想见其音容.圣俞仁庙时,欧公最相知.春风一杯酒,夜坐数章诗.雍容长者风,忠厚君子辞.格律从正始,句法自炉锤.衮衮鸣山泉,款款语亲闱.试一涉其流,超然忘百忧.后辈亦有作,岂曰不冥搜.雕琢伤正气,磔裂无全牛.堙鬰暗大理,矜夸堕轻浮.所以圣俞诗,把玩不能休.死者如可作,吾其与之游."
"石盆养寒翠,六月如三冬.勿云数寸碧,意若千丈松.劲节凌孤竹,虬根蟠老龙.傲霜滋正气,泣露泫春容.座有江湖趣,眼无尘土踪.终朝澹相对,浇我磊磈胸."
"我登超然台,积雨久不止.台下柳成行,柳下满塘水.环塘率乔木,照影弄清泚.恍如在故乡,西湖古寺里.气象极幽深,景物尽苍翠.十年劳梦想,一夕居眼底.独坐不能去,颓然起深思.钟鸣主人归,烛光何烨炜.笑语复移时,夜久余当起.归路夫何如,江声寒玉碎."
"我谪庾岭下,年年饷焦坑.味虽轻且嫩,越宿苦还生.分甘尝此品,敢望建溪烹.勾公道义重,不与炎凉并.持节漕七闽,风采照百城.冤苦尽昭雪,草木亦欣荣.得新未肯尝,包封寄柴荆.罪罟敢当此,自碾供百灵.捧杯啜其余,云腴彻顶清.爽气生几席,清飚起檐楹.顿觉凡骨蜕,疑在白玉京.整冠朝金阙,鸣佩谒东皇.须臾还旧观,坐见百虑平."
"炎热不可触,报谒当及时.登车汗如洗,黾勉将何之.城隅行诘屈,路转沿江湄.仰看山列黛,俯瞰水沦漪.心宽天地大,思远云雾披.犹如尘土中,忽见元紫芝.暑气眇何许,清凉今在兹.客子且休辔,与汝同此嬉.人生贵自适,奔走亦奚为."
"晚来天宇阴,便有如许凉.衣襟不作苦,灯火耿寒光.青编如故人,入眼兴未央.忆昔炎歊日,蒸鬰如扬汤.百事懒不支,何暇考短长.念此深自喜,拂窗净琴张.老来纵眵昏,闭目自焚香.心清神亦正,圣贤俨在傍.此意勿轻语,此景吾弗忘."
"寒色遽如许,神清瘦不禁.瓦沟声磔索,珠琲乱衣襟.斯须忽复变,玉片堕前林.风劲势回旋,飘零蔽遥岑.落此炎瘴地,七年到于今.不见六花飞,况闻寒玉音.今年盈尺瑞,天以慰吾心.呼儿具杯盘,开樽须满斟.更制白雪辞,入我绿绮琴."
"余性寡所谐,平生惟自得.谈名颈深缩,论利面作赤.文不贵雕虫,诗尤恶钩擿.粗豪真所畏,机巧非予匹.所以常闭门,千载求知识.黄卷有可人,为之忘寝食.亦复爱山水,策杖无与适.看云独忘归,听泉常永日.内乐万事休,中虚众妙入.欲以语斯人,此事吾无力.道丧亦久矣,无言三叹息."
"道立神自昌,心闲气常正.平生饱此味,不与时俗竞.得失了不关,荣辱任无定.君看富贵人,表里互驰骋.雍容若恬澹,笑语多陷穽.见此辄自喜,魂梦亦清净.告我同学者,谨勿落此径."
"汲汲我何事,爱此窗日光.北门终日开,风透轩槛凉.贫病何以疗,六经真古方.荣辱顿尔失,太山亦毫芒.呼儿来读书,弦诵惊满堂.仕途有捷径,掩口笑我狂."
"伊余生三吴,窜逐落荒外.大目试环顾,四海等一芥.谁能于其间,清浊分泾渭.含菽亦饱满,食蘗有余味.不羡嵇叔夜,左右持酒蟹.大哉黄卷中,日与圣贤对."
"横浦非吾土,久寓亦何聊.不学元相国,百斛贮胡椒.饥寒何以遣,唯以文字消.方其得意处,捽茹亦逍遥.顿忘物我情,天地本宽饶.告尔二三子,我歌汝其谣."
"嗟余命偏奇,一生堕枯槁.虽无青菁饭,颜色亦自好.富贵点污人,修洁终可保.居处既悠悠,衣食亦草草.静观天宝间,脂泽逞淫姣.冰山赫日来,随例须崩倒.所得无纤毫,所丧不到老.施施若无事,忧心惄如捣."
"冒热不安寝,整冠常夙兴.清风入我怀,眷眷如有情.嗟彼朝市人,正与膏火争.藏机入钩钤,肆辩纷纵横.所得无几何,所嗟无一诚.往来各有趣,南北自分朋.明德天所相,欺诬祸所婴.犹如赴火蛾,缠緜尚营营.悟此澹无作,不与炎凉并.居闲苦无事,驱马出南城.登山猿不避,鼓棹鸥靡惊.谁知瘴岚中,谈笑适此生.祥凤非矫矫,高鸿本冥冥.请君少安坐,此诗殊可听."
"我本山中人,推出尘寰里.鸟囚不忘飞,今日乃来此.长江流吾前,列岫环其趾.豁然万古心,揽之不盈袂.同来二三友,秀句粲玉齿.中有奇道人,机锋如建水.此境到吾徒,成一段奇事."
"端谿石砚天下奇,紫光夜半吐虹霓.不同凡石追时好,要与日月争光辉.韬藏久矣不敢用,惟恐翰墨污染之.樊子文章有余地,汪汪万顷谁敢窥.赠君此砚勿轻弃,经史妙处其发挥.飞流溅沫满天下,要使咳唾皆珠玑."
"美玉藏精璞,明珠媚深渊.天清气或朗,光景露涓涓.或者辄按剑,奇才叹难全.之子英杰人,声名何轩轩.妙龄魁四海,终始皆称贤.过眼不再读,悟心非口传.文真翻手成,识超余子先.森森列五岳,浩浩朝百川.谓年未三十,当握造化权.陶甄到唐虞,修洁偕渊骞.谁云一戢翅,沈滞十二年.众论今未谐,子心方藐然.磨礲尽箭镞,刮洗成混圆.上造羲轩外,下极宣政前.讨论分本末,钩赜穷由缘.遥遥数千载,恍然落眼边.斯文天其兴,子能常踬颠.试看桃李花,三春何暄妍.未及瞬息间,飘零堕风烟.青青乔松枝,霜雪弥贞坚.子如识此理,聊卧白云巅."
"仲远英俊人,落笔惊飞电.来自神仙中,风姿冰雪盥.我谪天南陲,君来适相见.忆昔我与君,射策麒麟殿.君时气横秋,九万抟风便.文辞洒星斗,议论倒江汉.便宜上玉堂,不尔登蓬馆.别来二十年,青衫尚州县.兰薰麝所忌,玉洁女多怨.嗟我正衰迟,何阶往论荐.岂有如此人,而得长贫贱.朝廷方急贤,珠璧联清贯.去去行勿迟,九天春昼暖."
"大道若坦涂,践履何早晚.榛荆蔽不扫,日夜劳勤垦.圣门一以披,即日到堂阃.但办不已心,此道谁云远.譬如积水陂,万顷才一建.胡为不勇决,长年成连蹇.百事皆已余,一心正吾本.人欲如火聚,急避勿缱绻.超然领斯会,故乡今已返.嗟我困不学,终日徒衮衮.羡子有渊源,浚治令深稳.斯文付诸公,容我老息偃."
"谪居天南陲,终年寡俦侣.四月山气行,淋漓满城雨.独坐北窗下,萧然无一语.睡起复何如,鸡鸣已亭午."
"梅天喜蒸润,江国饱雨泽.况我谪逐人,穷巷宜閴寂.今夕复何夕,门有此佳客.贫家亦效勤,草草具一食.高兴良未尽,奈此短景迫.微言若发蒙,喜获此三益.人生务明德,余景不足惜.区区名利人,长年竟何得.使我市朝心,一扫便无迹.怀君如古人,每事三叹息."
"我来岭下已七年,梅花日日鬬清妍.诗才有限思无尽,空把花枝叹晚烟.颇怪此花岚瘴里,独抱高洁何娟娟.苦如灵均佩兰芷,远如元亮当醉眠.真香秀色看不足,雪花冰霰相后先.平生明明复皦皦,一嗅霜蕊知其天.固安冷落甘蛮蜑,不务轻举巢神仙.他年若许中原去,携汝同住西湖边.更寻和靖庙何许,相与澹泊春风前."
"闲居喜无事,冠栉每晨兴.今朝鸠唤梦,疑是大雨征.万事虽颠沛,此兆常可凭.须臾倒江湖,一扫蛮瘴腥.雨罢有何好,环江数峰青.蛟龙得时横,长堤豁然崩.衰老甘寝寐,半夜闻雷声.连冈万株松,漂零一毛轻.雨意疑未已,浮浮晚云蒸.咄哉造化儿,徒劳竟何成."
"穷居不择交,贤否那复辨.似人辄已喜,况复曾半面.相见且寒温,不问风雨变.晚来无与游,澄江喜如练.携筇信步行,屈曲随山转.数日雨不止,冲波颓激箭.旧雨已不来,今雨谁复见.瓮头香满屋,吾计今已办.岂复思故乡,无事且彊饭."
"相马须相骨,探水须探源.君如识此理,知人若神仙.可以千岁下,坐照万古前.有时阴求人,得意初无言.如闻失一士,每食不下咽.人才何其鲜,求一于百千.岂独今世欤,自古皆已然.我欲授此法,其谁可与传."
"平时罕启门,爱此月色佳.倚杖看未厌,戍楼已鸣笳.须臾星斗稀,河汉亦横斜.余生知几何,短发今已华.且尽此杯酒,未用辄兴嗟.乾坤真转磨,羲娥互奔车."
"种槿已五载,入门幽迳深.拒霜偶然植,亦解成清阴.晚凉新浴罢,松风披我襟.终日岸巾坐,閴无人见寻.浩然媚幽独,发兴付瑶琴."
"寓居城中寺,萧然如深山.终年客不到,终日门亦关.晨朝香火罢,去履脱危冠.饱读古人书,会意有余欢.客有馈荔枝,荐以碧玉盘.吟哦更咀嚼,未羡朱两轓.鲛绡作红皱,护此冰肌寒."
"横浦亦何好,人烟眇荒墟.所以常闭门,九年唯读书.余幼好奇服,玉佩而琼琚.念往复推来,薰然乐有余.客有不知者,笑我长勤渠.目昏心则莹,道腴形自枯.千载陶渊明,箪瓢常晏如.譬彼鸡绣群,有此海鹤孤."
"日月不知久,优游萧寺居.腊月三十日,方惊岁又除.如此度九年,终朝乐有余.后圃剩寒菜,水南多美鱼.饭罢亦何为,北窗工读书.兴来或意倦,玉轴时卷舒.傍人多失笑,谓我何迂疏.巍然王公门,胡不曳长裾."
"不是南方热,爱此有永日.人事断经过,萧然空一室.风惊窗外竹,声如清庙瑟.西塘荷已花,北户枣亦实.仕途非所长,进寸辄退尺.所以入市朝,愁苦甘首疾.谪来已九年,底事无忧色.山林兴甚长,湖海情何极."
"物理情不齐,人生各有好.所好傥不获,亦各骋奇巧.浅者不及门,深者入堂奥.名利工欺人,市朝徒胶胶.所得无几何,舌焦唇亦燥.其间狭劣者,不售辄复躁.亦有操金珠,侯门致私祷.葡萄得凉州,所求辄复効.舐痔或尝粪,车服夸新好.吾唯戒妻奴,酒熟宜予告."
"西湖十里山,春风一杯酒.兹兴良不浅,何日落吾手.我读君和诗,襟期一何厚.同生上下宇,共阅古今宙.死生何足云,余年付美酎.佩印还故乡,衣锦眩春昼.一时正儿嬉,千岁堕尘垢.所以贤达人,中怀元有守.试看窗日中,野马互奔骤.区区竟何成,尚夸舌在口.宿习犹未除,新诗漫怀旧.环顾天地间,四海惟三友.两老虽未死,二妙已先踣.生者岂其巧,死者亦非谬.君如悟斯契,万事可怀袖.铜钱自如山,金印自如斗.只今定何间,腐骨久已朽.篱菊师渊明,庭草悲王胄.彼已升层霄,此犹凿户牖.浩歌君其聆,相看都皓首."
"年来百念灰,求友良未已.一昨窜逐来,万事风过耳.忽得故人书,惊喜或不寐.人生等行客,斯会姑小憇.吟诗本不工,信口何足贵.譬彼蜩螗虫,时时一鸣沸.自惟尽喑默,何以玩浮世.不烦更咀嚼,欲听已漂逝.胡为不解事,异好仍偏嗜.从来不求名,游戏聊卒岁."
"平居自相乐,忽焉成别离.君居天之南,我堕海之涯.四海岂不大,非君谁我知.狡兔营三窟,鹪鹩安一枝.勿云千里远,相见无迟缓.精诚傥可通,指日日犹反.毋为浪相思,我老尚能饭."
"夭矫山顶松,葱蒨门前柳.高低邈不同,日日满窗牖.穷通端似之,尽入乾坤手.愿为深闺女,勿学商人妇.闺女老弥贞,商妇多失守."
"昔我窜横浦,佳致未易陈.偶经𥥈头宿,谿山妙入神.烟波横小艇,疑是古玄真.逝言或生还,孤志良一伸.别来已十载,念此渴生尘.何当携我辈,径往莫问律.谨勿思高官,惊忧可悲辛."
"平生澹无营,生计亦草草.吾庐尽有余,懒问长安道.楚泽惊屈平,书空咤殷浩.愿君且休矣,沈忧令人老."
"余生本无用,颓然落涧阿.饥食山顶薇,寒编松上萝.岂敢怨明时,贫贱固其宜.原宪乐穷巷,屈平愁深陂.度量何相越,道在胡速迟.屈子则已矣,原子有余辉."
"愿随春阳和,不随秋草萎.光阴瞬息耳,忧悲亦何为.兰蕙生深林,时有朝露滋.清香随春风,邈若有所思.我亦慕明德,杖藜往从之.林深不可见,相遇终有时."
"萧骚老蚕妇,窈窕深闺女.闺女曳罗裳,老妇勤机杼.夜深灯火微,那复凄寒雨.辛勤贡王宫,弃掷乃如许.一缕不著身,含愁谁敢语."
"促装何喧喧,西笑都门道.出门何所见,王孙媚春草.绿鬓仍朱颜,未信人间老.去去谨勿迟,功名苦不早.君看郭令公,书二十四考.丈夫自足珍,珠金何用宝."
"山色翠挼蓝,杯中酒如玉.饮酒弹瑶琴,漫奏流水曲.音微澹无味,弦缓轸不促.不须苦求知,古人有遗躅.推琴一长啸,清风振吾屋."
"乔松列万行,知是谁人墓.龟趺表山冈,石马夹山路.潺潺瀑水秋,萧萧白杨暮.苍黄愁杀人,何物能超寤.人命极危脆,不殊花上露.秦皇死则已,规与山河固.一朝祸事发,所掘无尺度.想见冥漠中,自叹平生误.遗臭千万年,至今污尺素."
"少小有高志,思与古人亲.二十学文史,三十穷典坟.坐观世间事,抱火厝积薪.此心虽炯然,不敢以告人.君门深九重,欲陈谅何因."
"已往不足念,未至复何忧.今辰天气佳,驾言聊出游.欲识斜川时,佳处只在兹.穆王宴瑶池,翻为达者嗤.钟子今亡矣,难与古人期."
"夜月冷如冰,朝霞灿成绮.借问孰为之,大化自然尔.斲月为酒壶,裁霞为寝被.酣眠九天上,此意谁能解.要与同心人,情话当及此."
"吾箧有铁镜,其光常炯炯.有时置堂中,千妖百怪都潜影.今以赠吾子,吾子其试听.谨勿以照人,百鬼闻之怒生瘿.不如照汝心,非心邪意令远屏.暗室何妨日月明,阛阓方知天地静.它年相见打破镜,吾当大笑君其领."
"吾乡十月间,海错贱如土.尤思盐白蟹,满壳红初吐.荐酒欻空尊,侑饭馋如虎.别来九年矣,食物那可睹.蛮烟瘴雨中,滋味更荼苦.池鱼腥彻骨,江鱼骨无数.每食辄呕哕,无辞知罪罟.新年庚运通,此物登盘俎.先以供祖先,次以宴宾侣.其余及妻子,咀嚼话江浦.骨滓不敢掷,念带烟江雨.手足义可量,封寄无辞屡."
"曳屣出南郭,招提在高冈.谁言林樾中,乃有此宝坊.甘泉溢中庭,修桂荫层廊.三秋此花开,清香驻高堂.试问红尘中,那得六月凉.门外江声急,堂中松韵长.古殿俨像设,佛灯龛夜光.不见堂中人,斗觉心悲伤.人生本无定,乐处是吾乡.吟余复何事,月落山苍苍."
"忆昔叨从班,入朝大明宫.五更催上马,梦里过万松.想见天竺山,九重吟清风.头垢不暇梳,爬搔常靡通.今来幸闲放,栉比肯匆匆.清晨解绦辫,千梳复重重.不羡列御寇,散发摇风鬉.气舒两目明,顿与离朱同.此乐岂易得,快意适相逢.再拜复再拜,深恩荷天公."
"年老目飞花,心化柳生肘.万事元一梦,古今复何有.六月苦夜短,午昼何其久.颓然北窗下,竹几休两手.昏昏不复知,酣适如中酒.睡乡日月长,椿灵未为寿.形存若蝉蜕,质槁如木朽.荣辱漫纷纷,正梦那复受.有梦尚有思,无梦真无垢.欲呼李太白,醉眠成二叟."
"夏日乏𫄨葛,冬来无衾裯.况复窜炎荒,令人生百忧.空城舞狐狸,深林鸣鸺鹠.此邦无足恋,聊为薪水留.枯枝煮寒泉,大灶声飕飕.老盆深注汤,徐以双骹投.沃久意痛快,絷维今脱鞲.须臾膏液上,两踝暖气浮.生平苦寒痹,一洗皆已瘳.登山不须扶,跳梁逐狙猴."
"秋意入茅屋,杖策登平原.落日衔西山,一川顿明鲜.萧萧江上竹,溜溜岩下泉.我生本闲放,胡为此拘拳.身世两相违,于今六十年.勇退未为怯,锐进岂其贤."
"半夜惊梦回,桐叶纷索索.杖藜视天宇,雨罢云收脚.清风拂襟裾,片月堕篱落.嗟我游已倦,怅此久淹泊.豆畦今已花,稻垅行可获.翻思黄卷中,古人谁可作.田园爱潜归,箪瓢识颜乐.譬彼鹪鹩心,平生在丛薄."
"月落在楼角,惊乌连夜啼.门前蝉噪急,床下蛩亦悲.岂不念节物,清霜殒华姿.况我有鸰原,九年此生离.时亦咏归去,缅焉久无期.为善天所相,何以报吾施.大明生于东,皎月生于西.兹理傥不昧,胡为浪嗟咨."
"今夕起乡心,何日归渔钓.欲归定何所,无言独长啸.君意复何如,老少不同调.此生吾自断,天道自难料."
"塘南莲吐锦,塘北树成幄.夜来已秋风,朝见一叶落.呼酒玩余景,行见纷索索.人生如寄耳,何苦不行乐."
"秋空极清快,偶值数日阴.造物果何意,成此三日霖.晚来风色转,天边露遥岑.无言若有得,古人知我心."
"阴云不见日,何处有秋天.今夕复何夕,青山满檐前.况是中秋夜,玩月不知眠.杯盘同胜友,此事记年年."
"清晨未盥栉,桂香递秋风.不知此花意,何为恼衰翁.举头复何有,燕雁书晴空.景物如此好,谁云吾道穷."
"今晨日色佳,一洗数夕阴.开门玩秋色,爱此佳山林.人事端可绝,俗虑莫相侵.绿绮奏流水,门外无知音."
"清香不复闻,雪英惊满地.尚余青青叶,浓阴犹可庇.我欲营茅屋,示此惜花意.兹谋未易言,俗士寡清致."
"朝市良可厌,不如归故山.故山山色好,别来知几年.威凤翔高冈,神龙潜深渊.黄鹄志千里,皓鹤恋芝田.吾意亦如此,志在山水间.千峰列溪上,修竹满檐前.樵唱归落照,僧钟鸣晓烟.晚来闲览镜,白发冠颓颠.回思人间事,百计不如闲.吾言奚激烈,此事非偶然."
"圣贤乃准的,仁义即羁鞅.遨游君子场,邪私不入想.时与颜闵徒,结交尚来往.稂莠日以消,稻粱日以长.荆棘顿披除,大道何其广.犹恐忽戒谨,失计成卤莽."
"所居极幽深,事简人迹稀.乘兴或登山,兴尽辄复归.芝术足吾粮,薜萝富吾衣.一生澹无营,百事不我违."
"不必效沮溺,聊与世相娱.荒山无邻里,人烟在村墟.所以近城市,幽处卜吾居.门前草三径,堂下柳五株.虽无羊酪羹,箪瓢亦晏如.在我傥知足,清贫乐有余.子云作甘泉,相如赋子虚.嗟我懒此学,箧中一字无."
"安得我辈人,一杯叙心曲.肝胆已相知,吾事一生足.长日何以消,忘言书一束.夜阑相对语,松膏胜华烛.衮衮不知眠,窗明天已旭."
"出门何所见,桃李漫阡陌.东风自有情,万物各有适.驱驰丧我真,尘垢投其隙.可怜漫不知,终日常役役.及其盖棺时,平生无寸绩.达人深了此,名利终无益."
"虬须英武喧天渊,当时功臣画凌烟.汉家骁骑才三万,北攻稽落书燕然.勋名鼎鼎磨星斗,百年衰落归黄泉.人间万事都如梦,不如挂冠神武寻山川.我昔曾登会稽顶,逍遥疑在羲皇前.下观涛江卷飞雪,旁看秦望森摩天.祖龙定是同鲍臭,鸱夷却得携妖妍.悠然会意不复出,倚锄便欲耕春田.君不见渊明归去传图画,伯时妙手垂千年.我藏东绢今拂拭,正欲写此春江浩渺山连娟.更要元龙湖海士,百尺楼中相对眠.玉京蓬岛置勿问,人间今是地行仙.岷江寥寥三峡远,此心欲往知何缘.烦君断取来方丈,径入东坡叠嶂篇."
"乾坤中空绕沧溟,千奇百怪鬬露形.鲸鲵鼋鼍突相撑,蚶蜃蚌蛤角介狞.是中有物入眼生,羊肠蚁垤纷纵横.入口小辛美且清,荐酒百盏壶更倾.有如汲直官汉京,谏诤虽切心本平.肩吾作诗翻手成,士龙笔力敌相勍.嗟我材短谁敢赓,欲往侑坐愁颉羹.句涩韵梗君莫轻,雄豪似胜苍蝇鸣."
"江天之南有一士,自称圣世无知子.辛勤读书欲有为,平生未曾用一字.憔悴而今白发翁,天地之间谁复似.胸中却有最佳处,一息遨游三万里."
"黄钟毁弃鸣瓦釜,古来才智贱如土.杨公浩歌声可怜,巢居知风穴知雨.怜君面色莹有光,未似相君便饮乳.胡为决去不少留,别意殷勤辞更苦.丁宁戒我宜退藏,静中得路何须语.酒酣意气尚尔豪,拔剑高歌为予舞.君今去矣且加饭,我亦从兹不出户.莫嗟糟糠食牢䇲,终胜绣衣登鼎俎."
"两肘横奋何翩翩,中欲高举外则然.相见胸次开阛阓,一谈名利如火然.君知古人著意处,君且少听休弹冠.人生百年如逝川,那用如此争后先."
"三年相处如弟兄,他时当以名节称.文章烂若蜀江锦,行义清胜万壑冰.龟山先生今往矣,我于吾子见典型.青衫半百官岭下,众论称屈气甚平.乃知胸中万钧重,此外真成一发轻.道如未央神明台,虽高自可阶级登.卷之不殊方寸小,舒之足以苏疲氓.我衰退缩如蜗螺,爱子对我怀抱清.平生艰苦今已老,空叹白首都无成.看公权奇非凡骨,努力吾道谨其行."
"帘外谁家竹,凉风日日生.凌霜惊节老,带月出云明.色映樽罍绿,声传钟磬清.葛陂看变化,甘雨满寰瀛."
"高僧居物外,有户昼常扃.海阔知天大,泉甘识地灵.一帘春月静,数点列山青.便卜归欤计,移文休勒铭."
"且向城西去,休惊雨溅空.乱山明灭外,古刹有无中.笑指双峰翠,回看落日红.中兴喜无事,歌管莫匆匆."
"岁穷情错莫,吾子欲何之.庾岭梅今见,端谿石自奇.瘴深宜饮酒,公退好哦诗.莫谓无征雁,而忘酌别时."
"篮舆访萧寺,烟暝涨春空.远树楼头绿,残霞山外红.昏钟发林杪,人语殷桥东.回首都无迹,人生真梦中."
"已止还复作,泻檐声更长.苔钱添晚翠,梅子试新黄.屋里图书润,庭前兰芷香.倚栏闲觅句,水阁夜生凉."
"雨涨春江浪,沄沄日夜奔.群山落云里,万壑吼岩根.沙际人呼渡,烟中牧入村.萧然何处士,终日掩柴门."
"老僧真好事,种竹绕禅房.月出窗扉静,风来巾屦凉.清香泛兰芷,幽韵咽笙簧.何日林间去,归欤兴未忘."
"听说竹轩趣,清幽尽此房.春禽一声杳,夏簟五更凉.落雪鸣寒玉,啼螀泣古簧.因君诗意到,欲罢不能忘."
"平生酷爱竹,日日到斋房.高节霜松老,清阴璧月凉.朝来宿烟雨,夜半奏笙簧.隐几如有得,尘凡一笑忘."
"春阴正愁绝,夜雨复淋漓.楚客南冠日,湘累去国时.千山花尽落,万壑水东之.脉脉灯前意,夫君知不知."
"执别动经岁,年光挽莫留.壮心今已老,雅志自无求.白日将诗遣,生涯著醉酬.颓然烟瘴里,一饱更何忧."
"庾岭三江外,相过车马勤.孤吟清庙瑟,愁思楚江云.寂寞林逋宅,凄凉伍相坟.何时定归去,摸索断碑文."
"每思乡里秀,日日听新除.愁苦千行泪,清贫一束书.端谿元秀爽,梅蕊正萧疏.公事多余暇,箪瓢亦晏如."
"寺古僧多老,云深水自流.鸟声惊客梦,山色到江楼.落日千林迥,清风一迳幽.幽怀终未已,归去辄回头."
"一水去萦绕,四山来周遭.夷犹聊适意,登降自忘劳.五岭烟云古,三江气象豪.此邦真蕞尔,形胜助风骚."
"物情犹惝恍,门户更萧然.勿念客来往,何妨吾醉眠.北园肥菜甲,南浦鲙鱼鲜.一酌余妻子,此生休问天."
"春来寻胜事,此兴亦何穷.夜雨乱江渌,朝花褪日红.雷声惊岭北,云气涨溪东.蓑笠冲泥去,谁知与我同."
"老罢慵人事,柴门尽日扃.春江入幽想,夜雨涨前汀.何日当晴霁,西山云眇冥.江头无限好,见说柳深青."
"雨罢阴云过,绿苔生满斋.清诗哦晚思,远兴动幽怀.自恨无与适,谁云寡所谐.茅檐有余爽,点滴在空阶."
"幽事晚山色,幽斋春雨余.乱红欹涧水,浮绿涨郊墟.北牖迸新笋,西园生野蔬.槿篱绕茅屋,已分老樵渔."
"数日雨不止,今晨晴已还.江头看浊浪,窗外见青山.白鹭投前浦,轻舟漾远滩.樽中有余酒,一酌注颓颜."
"今夕何清快,风光胜去年.水南无宿霭,天末有孤烟.老矣休荷橐,归欤挂锦鞯.西湖多乐事,感慨旧山川."
"气鬰芝兰秀,心虚水镜明.訏谟三代学,献纳万人英.未遂平生志,空余后世名.江湖添老泪,落日照铭旌."
"闻名四十载,兹地忽相逢.每听谈前事,相看泪满胸.干戈今偃息,诗酒曷从容.寂寞千秋恨,新阡植万松."
"长年闻老病,终日拥柴门.冷落田文饭,凄凉北海樽.功名看似梦,术业付诸孙.慷慨临终语,精诚彻九阍."
"拂袖归来好,亲朋语笑真.山高多爽气,溪迥只清沦.帘幕深无暑,琴樽静照人.短衫吴縠细,团扇越罗新.翠竹书千卷,沧波钓一轮.身闲人自远,心净世无尘.月出千峰外,风生万壑滨.庾公楼上兴,曾点舞雩春.高论倾今古,长歌动鬼神.勋名吾已判,朝市任纷纶."
"今朝山色好,不似未晴时.路转沙汀出,桥回榉柳移.群山来衮衮,积水去披披.云叶多奇态,苹花弄晚姿.人家机杼急,野寺鼓钟迟.欲去不得去,冥搜足此诗."
"浴罢风来玉宇凉,山蝉吟咏送斜阳.长缫独茧来还去,九折升车短更长.窈眇笙箫云汉冷,凄清风露月华香.看君定是神仙侣,且择高枝深处藏."
"只期翠影在窗栊,岂谓年余到碧空.自笑襟期惟我似,饱谙霜雪与君同.千岩夜月双溪外,一曲晚天横笛中.且向幽斋伴清致,会看廊庙奏薰风."
"与公相别五经年,忧患流离理固然.怅望故园江渚外,还惊横浦瘴烟边.喜闻金节专南海,行看锋车上九天.顾我不才仍老矣,只思归棹五湖船."
"百念都忘万事休,一觞一咏自赓酬.坐看庾岭当南断,又送横江转北流.已觉摧颓侵两鬓,更无术画补前旒.何时把醆西湖上,笑数浮生岁几周."
"新诗宛见故人面,思入江山气象雄.几岁不堪青草瘴,今朝还喜鲤鱼风.高秋木落雁为伴,久雨江深吾欲东.他日樽前如把臂,莫惊我已白头翁."
"勿谓重阳把一枝,嗟予何限古人思.灵均自著离骚日,元亮长歌归去时.未晓只疑犹泫露,开门忽见满疏篱.要呼四海平生友,来醉花前金屈巵."
"野涧江湾三两枝,一时清绝破愁思.纤纤弄蕊霜秋里,滴滴开花叶落时.借问哦诗记幽梦,何如把酒对东篱.不然采向林逋庙,并与寒泉荐一巵."
"凭谁为斲凤凰枝,欲寄朱弦写我思.著叶浪同烟雨里,开花独向晚霜时.羞随燕麦争春色,故伴乔松栖败篱.唤取老嵇挥数弄,不辞满引帐前巵."
"瘴雨蛮烟西复东,海棠岭下占春风.清肌本自同梅洁,晕脸应知是酒红.澹著燕脂春未透,半匀胡粉日初烘.此花不与凡花并,桃李休矜造化工."
"吾道何衰只怆神,六经文字变仪秦.魏侯酷喜听新乐,中尉生来好杀人.海鸟错将金奏眩,叶公元爱画龙真.不逢伯乐休骧首,忽遇长沮莫问津."
"七载离家梦亦惊,春来又是听仓庚.熟谙世味心如水,忽见吾人眼尚明.青镜不堪看白发,长镵何处觅黄精.只思归去西湖上,饱吃东坡玉糁羹."
"群芳落尽只青青,独有柑花照眼明.已许江梅来结友,未容岩桂擅清名.芬芬兰麝三春底,濯濯冰霜一座倾.更待秋风资爽气,垂黄篱落伴金橙."
"策马寻梅过小桥,江边驿路正迢迢.灵均清劲余骚雅,夷甫风姿堕寂寥.半吐暗惊云插月,横枝忽见雪封条.徘徊未忍轻归去,楼上何人调玉箫."
"已知节物向春荣,篱下溪边照眼明.夜雪压枝生冷艳,晓寒入骨耿飞英.长条直上姿尤媚,斜朵横来思更清.疑是玉皇传诏急,群妃委佩赴仙京."
"炎炎暑气若为当,旋买松枝庇草堂.一望翠阴何爽快,暂来吾室变清凉.直疑仙去冰壶里,岂是生居汾水阳.向晚薰风香入座,为君一再奏文王."
"忆昔衡门不胜愁,忽惊甍栋半空浮.朝披爽气山围坐,夜发清吟月满楼.公事早休帘迥昼,圜扉常静草连沟.已闻名姓传天上,行看骑鲸隘九州."
"谪居寂寞岁将阑,几案凝尘酒盏干.落落雨声檐外过,愔愔雪意座中寒.孤飞只影人谁念,万里长途心自安.世事悠悠君莫问,雪芽初碾试尝看."
"一年胜事又相亲,数树寒香巧鬬新.拥鼻独来江上晚,行吟忽见渡头春.孤标不入千花伴,冷艳初无一点尘.翻笑渊明太多可,千秋作好菊花人."
"深深萧寺足幽居,寝饭行藏亦自如.仰识白云天外意,俯看青史古人书.摩挲方寸生无愧,周览山川气有余.不用棹舟江海去,清风明月是吾庐."
"精识高标不世才,泉台一掩怅难回.词源断是诗书力,句法端从践履来.西掖北门聊尔耳,春风秋月亦悠哉.问君身后遗何物,只有窗间水一杯."
"朝随落月东郊去,暮逐归云北浦还.岂但劳农勤稼穑,要知为郡足清闲.家传诗句东山谢,学到精微陋巷颜.今日倚栏聊解带,欲看烟雨四边山."
"曾向华筵折数枝,不知心正阿谁思.却怜弄玉吹箫伴,忘了小桥同醉时.和泪盈盈凄晓露,含情脉脉怨东篱.孙郎风味年来减,且对西风罚满巵."
"昔日尝惊堕俗尘,今朝始觉是闲人.夜窗睡起无人见,万里青天月一轮."
"不出柴门近两旬,江边柳眼已窥人.却思归去西湖上,剩把长条醉几春."
"前年元夕宴谯门,万朵红灯闹早春.谁谓今宵顿寥落,长天独拥一冰轮."
"深杏小桃暄午昼,游丝飞絮搅长空.觉来一枕轩窗静,燕子双双西又东."
"常年正月未全春,春色今年辄去人.试上小楼南北望,红英满地绿粼粼."
"江北桃花色颇秾,不堪凡陋也春风.谁知岭下新来样,故作宫粧澹水红."
"长忆故园秋色好,满篱霜菊炫宫黄.无聊却向横江畔,笑倚西风觅暗香."
"湖上北山天竺寺,满山桂子月中秋.黄英六出非凡种,肯许天香过别州."
"蜀锦年来可作衣,西园春色故芳菲.天工成此新翻样,翡翠机中玉唾飞."
"昨夜姮娥到万山,更携青女散山间.天明欲去归不得,化作此花来破颜."
"阴阴帘幕作轻寒,蔌蔌花飞已满栏.困思不忺尝美酒,却怜山色倚栏看."
"凌晨江畔倚筇行,正见横云冉冉生.失却前山寻不得,双尖微向日边明."
"万叠灯山辊绣毬,怕寒骑马著驼裘.要看十里红莲满,须上谯门最上头."
"寂寂柴门可设罗,唯余柳色许相过.重帘半卷鸟声乐,闲看炉烟篆髻螺."
"心莹是非都不入,神清魂梦亦无多.年来借问生何似,梅雨寒塘飐露荷."
"萱草榴花照眼明,冰厅水阁晚风清.萧然终日无人到,帘外时闻下子声."
"碧纱灯照素屏风,满院凉生秋意浓.谁信人间五六月,清寒如在玉壶中."
"玉脆红轻不耐寒,无端风雨苦相干.晓来试卷珠帘看,蔌蔌飞香满画栏."
"春来多病懒寻山,送客今朝漫出关.杨柳江头无限思,欲携樽酒煖衰颜."
"数日阴霖气不舒,江流作涨吾其鱼.晚来风起云头散,夜半星辰满太虚."
"阴阴庭院静无声,只有黄鹂绕树鸣.午睡觉来何所见,玉炉风细碧烟横."
"日长廊迥思悠悠,自视真如不系舟.欲趁好风河汉去,玉楼银阙剩遨游."
"日长院落迥无人,忽悟犹余此老身.只拟一时都忘了,放教桃李四时春."
"云开日出四窗明,恰到犹余梦自生.一枕觉来人寂寂,时闻儿子读书声."
"数日生寒紧杜门,今朝步屧到前村.可怜桃李都飞尽,细雨斜风更断魂."
"今年春色可胜嗟,二月山中未见花.长忆去年今夜月,海棠花影到窗纱."
"春寒渗渗越常年,桃李枝间尚悄然.数日长阴君莫叹,人人道是养花天."
"庭院无端作许寒,好花无处压栏竿.东君今岁知何意,勒住群花不得看."
"闲居百事不关心,只有多情尚苦吟.午睡觉来何所乐,邻鸡一唱柳垂阴."
"目昏数日不观书,闭眼无言意自如.忽笑子綦云丧我,仰天何事尚长吁."
"吏散兵休文案静,数竿修竹隔疏帘.嗟予老矣欲归去,肯对江山叹滞淹."
"诗人常说岭头梅,往往春风自此来.我到岭头都不见,空将春梦又空回."
"苦无人事扰闲居,赢得终年学著书.今日欣然出门去,秋风吹意满芙蕖."
"清姿水石间,相得不可无.如人饱道义,其色长敷腴.不受尘土覆,自与人世殊.我何爱轩冕,冒昧名利涂.圣人恶洁身,名士多自污.理亦顾其可,未应如此拘.往往不知者,假此为穿窬.吾方存胸中,未敢执一隅.姑从吾所好,谁能复改图.不若归去来,无愧石上蒲."
"秋风吹碧草,久客情如何.乡关断过雁,青山高嵳峩.然而梦寐间,往往长经过.梦觉亦我耳,所得初无多.天地存胸中,要当常拂摩.肯为外物流,为赋白雪歌."
"既是文章可得闻,不应此外尚云云.如何夫子言天道,肯把文章两处分."
"算来只是弄精神,识破于时始悟真.表里分明都见了,区区何必更书绅."
"虽然此影不离形,莫向形中便认真.形影两亡都不见,当于此处认斯人."
"见得分明乃谓如,分明如此尚为疏.莫于见处留形迹,方信心斋万象虚."
"机缄固尔寓弦歌,不是知音不肯过.夫子闻之方莞尔,未知言偃意如何."
"门人唯诺亦寻常,彼此如何较短长.自是旁人不曾识,指为鸣凤在朝阳."
"此理寻常岂不如,奈何人不反思之.故应指掌从君示,想亦于斯勿更疑."
"于时舍瑟方铿尔,岂意吾师亦喟然.此际风流人不识,只应潇洒得心传."
"白首穷经恨不知,书生辛苦竟何为.一朝闻道无余事,若较寻常死亦迟."
"须知道体亦常虚,君子安能一器拘.赐也但知瑚琏贵,岂闻天地亦蘧庐."
"所长孰不愿施之,岂肯言吾未信斯.大是此心真不昧,断知天地不容欺."
"行道嗟吾已矣夫,仲由从我去乘桴.果然子路闻之喜,好勇如由亦自无."
"岂是于回果弗如,只缘闻处尚多疏.若还真个能闻一,安得其他更有余."
"朽固难雕粪莫杇,于予材美亦何诛.欲令顾此深为戒,言语之科首宰予."
"贫即无聊富即骄,回心独尔乐箪瓢.个中得趣无人会,惆怅遗风久寂寥."
"子路何尝肯不情,从人姑尔事虚名.所行唯恐复闻耳,既已闻之且力行."
"须知有欲不为刚,血气乘之反类狂.所以孟轲言直养,要令无助亦无忘."
"文子平生不妄为,仲尼想亦喜闻之.或能再矣斯犹可,何况加之以三思."
"武子人皆指作愚,不知愚意竟何如.虽愚到底无人识,始觉从来智者疏."
"愿乘车马衣轻裘,便与颜回论不投.更得预闻夫子志,天高地下果难俦."
"三千七十固多哉,好学如何独有回.若论不迁并不贰,更无人向此中来."
"孔子于仁论不违,回心三月亦如之.不违乃是回心事,心事如何子得知."
"算来此亦是寻常,不比其他味较长.孔子弦歌颜子乐,大家相见没商量."
"仁智从来不可分,动中机向静中存.自然形体难增损,不要犹添斧凿痕."
"未识机锋莫浪猜,行藏吾只许颜回.苟能用我吾何慊,不惜因渠也一来."
"子思曾发用中机,此道须臾不可离.率性自然难损益,要之何虑亦何思."
"仁体从来大似天,事之方见失于偏.是何尧舜有为病,一或容心便不然."
"不因闻见得心传,此理于吾甚晓然.若使一流闻见里,故知厌倦有时焉."
"向也于公隔一重,寻思常在梦魂中.如今已是心相识,尔自西行我自东."
"试看迷途一瞽蒙,若还无相岂能通.力行未到安身处,不免依他入个中."
"富贵要之不可求,求之无不反招尤.何如且只从吾好,他若来时不自由."
"箾韶深寓舜之心,夫子闻之感亦深.三月遂忘于肉味,谁知千古遇知音."
"读易工夫恨不深,晚年方见圣人心.如何五十云无过,盖欲从初学到今."
"日月光明满六虚,奈缘蒙瞽以为无.试教借问傍人看,可是吾曾隐尔乎."
"射宿有心阴中物,钓纲终是不无心.固知夫子应无此,书此方知意亦深."
"仁在吾心一念间,苟差一念隔千山.故知罔克分狂圣,已见前贤露一斑."
"子心俯仰一无欺,由也升堂尚不知.疾病如何犹请祷,孰分上下与神祇."
"欲识画工真妙手,画人须是画精神.孔门诸子工无比,画出当时活圣人."
"做人真个亦诚难,临死犹将手足看.今免一身非细事,一身之外更多端."
"看来商颂继关雎,乱训为终始是初.试把初终篇较取,洋洋风雅岂为虚."
"巍巍荡荡仰神尧,贤智奸邪混一朝.无物不归吾造化,去天安得尚遥遥."
"担板人多见一边,圣心思虑甚周旋.方知大禹同夫子,彼此观之无间然."
"游遍诸侯志不伸,困穷几与死为邻.大哉博学称夫子,独有当时一党人."
"以毋为绝绝非毋,自谓门人见处疏.若使圣人真个绝,不知毋理却何如."
"子云文不在兹乎,岂与常人论有无.兴丧亦皆天意尔,匡人于此莫如予."
"吾于万理已无疑,何必容心更去推.自此有无皆不立,有知翻以累无知."
"君子常时亦用权,要之此法岂容传.反经合道须君子,君子为之乃自然."
"一篇乡党尽威仪,夫子寻常岂自知.若使区区故如此,其劳终亦不胜为."
"若欲言之固亦难,鬼神情状苦无端.要之行尽吾人事,彼此何尝有两般."
"曾点尝闻鼓瑟希,仲由于此亦奚为.二人风味还应别,不是知音必不知."
"道体从来只贵通,不容一物碍其中.柴愚参鲁师由辈,未若颜回庶屡空."
"点尔何如鼓瑟希,舞雩之下咏而归.喟然不觉令吾叹,岂与其他较是非."
"君子何尝去小人,小人如草去还生.但令鼓舞心归化,不必区区务力争."
"闻达要之不必分,只缘闻处未尝闻.子张若解闻中达,夫子何由尚尔云."
"由言夫子何迂也,子谓由言亦野哉.道理不因相扣击,如何说得许多来."
"既言一日归颜子,王者如何必世仁.若论仲尼期月可,斯言乃是反其真."
"墨子平生枉费工,谩将泛爱去形容.若观木讷并刚毅,方见风流是个中."
"狂狷虽云执一偏,一偏所执尚能坚.不然欲与中行士,往往其中亦未全."
"尝称管仲以如仁,仁者要之即是人.未可以仁称管仲,可于人上试经纶."
"夫子何为发问初,答云寡过未能无.斯言可谓深而宛,所以重嗟累叹乎."
"区区用意在方人,所得从来未必真.我则于斯诚不暇,枉劳臆度费精神."
"此理从来自不疑,奈何于此不投时.若还上下相通处,不是天心亦不知."
"只是人生少琢磨,厄于陈蔡尚弦歌.道之兴废皆由命,虽愬如公奈命何."
"卫多贤者仕伶官,击磬如襄理一般.不审乃于声上取,疑其此意太无端."
"可笑灵公不自量,区区小国事交争.遽然问阵于夫子,夫子闻之故遂行."
"子张闻语便书绅,太似胸中未识真.忠信笃钦非外物,当于行处用精神."
"壮志如何便遽忘,故宜一旦问为邦.行藏独与吾夫子,不类当时狷与狂."
"试问如何是探汤,喻其渐入久无伤.顾于不善乃如此,深恐斯人志不刚."
"公山召子犹将往,阳货如何却矙亡.料得用心须有异,圣人去就不寻常."
"公山阳货本同谋,夫子如何较去留.须信人心有真伪,故将直笔记春秋."
"性习自然分远近,智愚安得便无移.困而不学民斯下,愚者要当且力为."
"焉用牛刀去割鸡,子游初见已无疑.既云学道应须爱,遂谓前言乃戏之."
"于兵于食皆云去,当使斯民信独存.不尔此心先已丧,虽云兵食更休论."
"哀公真自不寻常,虽是年饥亦较量.二犹不足如何彻,䌷绎斯言味更长."
"一诺要之不可轻,古人于事贵能行.若还行得方为诺,不尔徒言未必诚."
"善胜不于常胜得,无方始向有方求.故知欲使人无讼,莫使情于听处留."
"有类痴人学著棋,谆谆诲尔反狐疑.回头试问旁观者,说得元来却甚奇."
"大都礼义本人情,若论人情莫若亲.苟使于亲无曲折,不知人视作何人."
"谦抑从来不务争,于人唯恐失其情.若于礼义愆违处,安得区区学面朋."
"四者相资体亦成,体成须要得兼明.当知礼乐非文具,乃是其间造化名."
"仁体从来不可名,方圆随处便成形.要之自在初非力,以力为之恐失经."
"丘何为佞乃栖栖,此语深怜及仲尼.犹乃从容言疾固,胸中荡浩不容窥."
"若于君子能修敬,敬外无缘复有余.子路不思三致问,病犹尧舜果何如."
"于时穷达何须较,在我行藏未易论.子路不知方愠见,更疑力学到师门."
"参闻吾道无心语,只在当时一唯间.多学反嗟疑子贡,望云犹隔数重关."
"扬雄苦作艰深语,曹操空嗟幼妇词.晚悟师言达而已,不须此外更支离."
"岂是区区务相师,寻常一事不容欺.及阶及席方皆坐,犹告之曰某在斯."
"常追往日悔前事,复向如今念后来.幸尔平生无所好,喜于末句绝纤埃."
"损益由人好乐间,须于情窦著防闲.鸡鸣舜跖能分得,始向师门见一斑."
"要之恐惧常修省,乃是吾心所必然.君子如云止三畏,又何终日却干干."
"窃怪陈亢问伯鱼,子今亦有异闻乎.喜云闻一得三理,料得其他未必如."
"欲逃阳货遇诸涂,在我之言亦未疏.大抵行藏非汝事,孰云夫子主痈疽."
"如何夫子欲无言,此理疑其或未然.若看阴阳运行处,方知与物自周旋."
"既能委曲存商后,又不区区爱此身.以至为奴作洪范,仲尼称谓有三仁."
"有道不妨三见黜,当时人恨以为多.从来一向贪婪辈,读此其如愧耻何."
"宣尼颇意在斯人,故尔令由去问津.大是斯人能会意,知津此语亦为真."
"看来桀溺与长沮,固是其言太阔疏.若论耰耡全不顾,这般风味亦难如."
"体不勤劳谷不分,毅然植杖俯而耘.从前一向空担板,大道元来亦未闻."
"夫子当时议逸民,举皆未必见其真.唯吾无可无不可,所以巍然号圣人."
"能谋虽似周公圣,于纣兴亡特未分.及至当时获微子,武王方始决成勋."
"春天夜月一声蛙,撞破虚空共一家.正恁么时谁会得,岭头脚痛有玄沙."
"子美学古胸,万卷鬰含蓄.遇事时一麾,百怪森动目.渊明淡无事,空洞抚便腹.物色入眼来,指点诗句足.彼直发其藏,义但随所瞩.二老诗中雄,同人不同曲."
"何处登临眼最明,雪峰佳处一川平.潮随海月生时上,峰在云天静处横.幢盖神扶乔木影,风雷井闭古泉声.灵踪凿尽翻惆怅,何日游山报道成."
"舣棹青山下,来寻蓟子家.人鱼皆静乐,水木亦清华.松老欲成盖,菊寒殊未花.何须觅句漏,此自有丹砂."
"野寺孤峰上,危楼耸翠微.卷廉沧海近,洗钵白云飞.竹影临经案,松花点衲衣.日斜登望处,湖畔一僧归."
"地势连沧海,山名号紫微.景闲僧坐久,路僻客来稀.峡影青相照,河流石自围.尘喧都不到,安得此忘归."
"来时江梅散玉蕊,归去麰麦如人深.桃花只解逞颜色,唯有垂杨知客心."
"寺古僧应少,地偏心自扃.凭高通楚望,怀远眇胥灵.深蛰虬藏翠,斜飞鹭界青.休文今已去,佛像寄谁铭."
"此地不烧屯,何由壁自赤.意因丹炉烟,焰此千寻石."
"千寻石上隐麻姑,会教蔡经起鼎炉.丹成龙去今何在,虎迹岩前叫鹧鸪."
"外道殷勤来问佛,有言不问及无言.大雄不费纤毫力,良马何曾用举鞭."
"清浄行者不涅槃,破戒比丘无地狱.天台相接到西川,总是自家亲眷属."
"白日街头独自行,夜间屋里独自卧.山高不碍白云飞,竹密不妨流水过."
"清源佛法意如何,米价酬来太老婆.眨上眉毛行大道,莫于平地起风波."
"心不是佛,智不是道.举得十分,未敢相保.携条拄杖闲行,切忌回头转脑."
"南泉特地指瓶,隐峰便来泻水.两人自不识羞,掘地深埋自己."
"乌臼分明棒有眼,这僧直是眼无筋.假饶打著百千个,切莫将伊挂齿唇."
"须知天地共同根,万物从来元一体.未审南泉庭下花,几人看了梦相似."
"甘贽设粥念摩诃,致见南泉打破锅.万事但将公道断,任教四海动干戈."
"檀越家中作水牛,收来放去任优游.不曾犯著人苗稼,何必南泉对赵州."
"大地是眼没处屙,衲僧到此便聱讹.须知别有安身诀,会得安身事更多.咄,锹子安著在甚么处."
"礼佛无端撞赵州,却将知见作寃讐.如今四海平如掌,云自高飞水自流."
"殿上从来好功德,如何侍者却疑惑.赵州露出赤心肝,问著依然墨漆黑."
"钟鼓未鸣先托钵,雪峰平地成饶舌.当时一径入僧堂,且看岩头有何说."
"的的古帆已挂后,小鱼吞却大头鱼.虽然李广运神箭,自古张颠解草书."
"春有百花夏有热,秋有凉风冬有雪.若无闲事挂心头,便是人间好时节."
"竹箆举起成生杀,岂肯容人乱札锥.劈脊一挥如荐得,银山铁壁也光辉."
"钟楼上念赞,床脚下种菜.猛虎当路蹲,时人俱不会.黄蘗花开自有时,明州有个憨布袋."
"杨岐金圈与栗蓬,吞跳依前事不同.大海都来一口吸,更无南北与西东."
"热糍荡口成痕迹,糍冷令人便动脾.何似且拈安一处,家常茶饭且随时."
"隈严遁谷,败种焦牙.应物随形,拖泥带水."
"奔流度刃,未是作家.疾燄过风,犹为钝汉."
"子能承父业,赚杀几多人.家破人亡后,无门寄此身.愁人莫向愁人说,说向愁人愁杀人."
"欲得现前,莫存顺逆.屙屎送尿,多少省力."
"堂堂兮巍巍,威威兮蕤蕤.手携兔角杖,脚踏石乌龟.来莫可抑,去莫可追.而今到此,合掌趺跪."
"我观鹞子抟天飞,乌龟水底逐鱼儿.三个婆婆六个嬭,金刚背上烂如泥.诸仁者,知不知.伯牙虽会弹,善听须子期."
"昨夜三更转向西,昏昏宇宙几人迷.澄潭影转风初息,孤狖微闻岭外啼."
"在凡全凡,在圣全圣.各各据本位,通达事理竟.譬如钟中无鼓响,鼓中无钟声.钟鼓不相参,句句无前后.若能于此彻根源,一任金毛唤作狗.忙忙途路未归人,切忌面南看北斗."
"独枕孤峰忘岁月,梧桐叶落始知秋.若知扑落非他物,始解纵横得自由.万仞悬崖丝系腰,百尺竿头独打翘.大洋海里骤骅骝,须弥顶上驾扁舟.好个通天作略,自然脱体风流.今朝有酒今朝醉,明日愁来明日愁."
"行亦禅,坐亦禅,语默动静体安然.江上晚来堪画处,一叶扁舟破远烟."
"陜府铁牛吞大像,生得河东鸑鷟儿.海门深处宜归隐,只恐调高人不知.知不知,拟欲抬眸一顾之,早是失却两茎眉."
"世尊拈花,迦叶微笑.师铁得金,一场富贵.马祖升堂,百丈卷席.为众竭力,祸出私门."
"人间正月十五日,西来祖意若为陈.楼台上下火照火,车马往来人看人."
"一不得孤负自己,二不得停囚长智.三不得生心比拟,拟不拟,眨起眉毛千万里."
"虎头带角人难措,石火电光须密布.假饶烈士荐应难,懵底那能解回互."
"死中活,闲云散尽长空阔.活中死,螺江水流截不住.两岸芦花相对开,渔翁拨棹还归去.去去何处,寒梅已绽岭南枝,漫漫雪覆千峰寺."
"三月安居,九旬禁足.物外闲人,何拘何束.青绢扇子足风凉,一任山青并水绿."
"行罗汉慈,破结贼故.行菩萨慈,安众生故.行如来慈,续慧命故."
"横按吹毛,虚张意气.冲开铁壁,枉费精神."
"西天悉达多太子,今日降神出母胎.一步一莲随宝足,人间天上独崔嵬."
"入息未尝居阴界,出息何曾涉万缘.一声渔笛离南浦,依旧芦花深处眠."
"池阳面壁许谁知,万古孤峰对落晖.才见攒眉便回去,早知不是丈夫儿."
"闭门入圃太周遮,一唤回头便到家.良遂知时人不委,海山空映夕阳斜."
"言言言兮,飘风洒雪.默默默兮,雷𫐒电掣.藕丝孔里骑大鹏,等闲挨落天边月."
"一不爱乖崖傲物,又不爱像楼打楼.饱谙世事慵开口,暗展双眉自点头."
"便请从东过西,不妨水云自若.如其稍涉迟回,直是一槌粉碎."
"懒翁懒中懒,最懒懒说禅.亦不重自己,亦不重先贤.又谁管你地,又谁管你天.物外翛然无个事,日上三竿犹更眠."
"心如皎月连天照,性似寒潭彻底清.无价夜光人不识,梦中虚度几千春."
"十四十五,明明已露.更问如何,西天此土."
"顶门竖亚摩醯眼,肘后斜悬夺命符.瞎却眼,卸却符,赵州东壁挂葫芦."
"鸟窠佛法无多子,只在褴襂一布毛.一气吹来何处去,至今天下有𫍢讹."
"打车即是打牛是,鼻孔辽天也被穿.已向人前输肺腑,可怜今古妄加鞭."
"父子相将草里游,人前拈弄几包羞.返雷一震惊天地,直得沧溟绝点流."
"大义开田创祖基,分明书契示传持.儿孙不肯遗先业,乞食年年役路歧."
"王令威严谁敢拟,纤毫才动铁轮随.时人只见锥头利,几人能见利头锥."
"镆铘在握当堂坐,拟欲冲前便丧躯.纵使机锋如电拂,到头未免病栖芦."
"堪笑当年陆大夫,独夸身外更无余.不因指出花如梦,争得双眸翳尽除."
"盐贵米贱,诸事成现.拟欲商量,脑后拔箭."
"金木水火土,始终颠倒数.五六下四三,初爻传白虎.苦苦,卜得此卦一生贫,远信不来病人死."
"骑虎头,把虎尾,霹雳一声惊万里.坐观成败老将军,脑后一槌谁敢拟.拟不拟,个个无裩长者子."
"昨夜三更转向西,昏昏宇宙几人迷.澄潭影转风初息,猿狖微闻岭外啼."
"两个孩儿抱花鼓,左边打了右边舞.一曲两曲无人会,历历清风动千古."
"京师出大黄,不许谩商量.贵买还贱卖,才吃便承当."
"一不问兮二不休,直须识取那钩头.再三回首来相见,急水波心辊绣毬."
"云门大作师子吼,刚把衷肠为谁剖.眼似流星尚懵然,狂夫逐臭争知有.君不见,岩头有语兮,咬人屎橛非好狗."
"畐塞虚空,不如不去.前后际断,今亦无住.倒骑佛殿出三门,却把三门挂露柱."
"全锋敌胜铁牛机,电掣雷奔已是迟.等闲活捉卢陂老,纵饶猛略若为施.君不见,寰中意气,阃外威权,拟议冲前总灭门."
"𪂶𪂶鸟,守空池.鱼从脚底过,𪂶𪂶总不知."
"幽谷白云藏白雀,拟心栖处隔山迷.直饶不住栖心处,犹落怡山第二机."
"三人证龟成鳖,刚把天机漏泄.木人岭上唱歌,石女眼中滴血."
"路穷崖断进无门,赖有山翁指出原.九曲黄河清彻底,谁知别是一乾坤."
"拟嚼枝头蜡,惊香却肖兰.前村深雪里,莫作岭梅看."
"定光金地遥招手,智者江陵暗点头.已是白云千万里,那堪于此未知休."
"谈玄说妙,撒屎撒尿.行棒行喝,将盐止渴.立主立宾,花擘宗乘."
"传来铁钵盛猫饭,摩衲袈裟入墨盆.祖翁活计都坏了,不知将底付儿孙."
"堂前露柱久怀胎,长下婴儿颇俊哉.未解语言先作赋,一操直取状元来."
"文殊普贤谈理事,临济德山行棒喝.东禅一觉到天明,偏爱风从凉处发."
"一念得心,顿超三界.得无所得,贪瞋烂坏.野草闲花满地愁,将军战马今何在."
"九夏炎炎火热,木人汗流不辍.夜来一雨便凉,莫道山僧不说."
"正炊折脚铛安隐,无奈公文抵死催.硬把死蛇头不得,随时之义大矣哉."
"大兄杜口毗耶,小兄掩室摩竭.恰好和我三人,大家证龟作鳖."
"石门深且幽,好住不肯住.翻身入城隍,却向闹市去.闹浩浩处冷湫湫,冷湫湫处看杨州.四五百条花柳巷,二三千处管弦楼."
"慧不厌修,福不厌作.福慧双收,如虎戴角.作既无作,修亦无修.青山绿水,短棹孤舟.格外之谈,迥出常流."
"不用立雪庭下,不用断臂师前.须信当人分上,已与佛祖齐肩.会得朝打八百,不会暮打三千."
"瞿昙鼓动三寸舌,四十九年无法说.达磨不立一字脚,列派分枝无处著.青山不锁长飞势,沧海合知来处高."
"念念舍离诸恶趣,心心克取佛菩提.取舍二途如脱得,永嘉元不识曹溪."
"佛祖顶𩕳上,有破天大路.未透生死关,如何敢进步.不进步,大千没遮护.一句绝言诠,那咤擎铁柱."
"流水下山非有意,片云归洞本无心.人生若得如云水,铁树开花遍界春."
"我有折脚铛,三子共提掇.一著一著高,一步一步阔.从此活业兴,清风动寥泬.夜半放乌鸡,头上一点雪."
"今朝十二,鼓声动地.云水上来,讨甚巴鼻.直饶天雨四花,争似归堂打睡."
"达磨不来东土,二祖不往西天.老卢不识五祖,谁云夜半衣传."
"日日波波走,夜夜不曾停.走到岁穷夜,依旧定盘星."
"三十六旬穷此夕,定盘星上转风车.放开结角罗纹处,须信风流出当家."
"我有懒庵兄,夤缘真有在.从东复过西,两处成交代.去矣无遗恨,所欠唯睡债.难忘手足情,特来为渠赛."
"常州有,福州无,江风作恶浪花粗.不用刻舟徒记剑,片帆已过洞庭湖."
"三分光阴二早过,灵台一点不揩磨.贪生逐日区区去,唤不回头争奈何."
"一叶落,便知秋,颟顸佛性.一尘起,大地收,儱侗真如.若是衲僧门下客,不用更踌躇.曾向华山图上看,又添潘阆倒骑驴."
"梦幻空花,六十七年.白鸟烟没,秋水连天."
"梦幻空花六十七,临行犹自老婆心.鸳鸯绣出与人看,谁知元不犯金针."
"析尽尸骸没一些,从兹遍界是那咤.直饶见得无纤翳,未免重添眼里花."
"普请开田力已齐,纷纷带水又拖泥.展开两手人休问,昨夜三更月落西."
"不知此土何为验,拈起新罗人草鞋.汉祖殿前樊哙怒,鸿门一踏为谁开."
"涅槃偿债更无殊,劈破长沙肘后符.一句全提无话会,钱塘八月浪花粗."
"坐断毗卢顶𩕳,须是没量大人.若是没量大人,不坐毗卢顶𩕳."
"今朝腊月九,穷汉外边走.虽然不还家,却是他好手.陋巷不骑金色马,回途却著破襕衫."
"若欲正提纲,直须大地荒.欲来冲雪刃,未免露锋铓."
"闭却口,时时说.截却舌,无间歇.无间歇,最奇绝.最奇绝,眼中屑.了了了时无可了,玄玄玄处亦须呵."
"比谓拈来伸一问,如何举众尽茫然.不因一扑百杂碎,定作人间丑妇寃."
"山龟有壳藏头尾,七十二钻不奈何.恰似秀峰空首座,嘉招不肯出烟萝."
"贤圣劫来未曾杀,而今断这一刀休.果然葛怛胸中落,笑杀灵山老比丘."
"四个没意智汉,做处总无畔岸.一状领过阶前,与伊据款结案."
"浩浩长江际碧空,片帆高挂便乘风.快哉不费纤毫力,万里家乡咫尺通."
"谁家饭挂空梁,指与小儿令看.解开即是灰囊,当下命根便断."
"卖尽田园彻骨贫,不知何处可容身.楼头浪荡无拘检,铁笛横吹过洞庭."
"华岳三峰翠插天,上头无路可跻攀.不知谁有神仙手,折取峰头十丈莲."
"太平时节岁丰盈,旅不赍粮户不扃.官路无人夜无月,唱歌归去恰三更."
"二三尺雪山藏路,一两点花春到梅.将此赠君持不去,请君收拾早归来."
"千般言,万种喻,祇要教君早回去.夜来一片黑云生,莫教错却山前路."
"小庵小舍小丛林,土地何须八九人.若解轮番来打供,免教碎作一堆尘."
"无地无锥未是贫,知无尚有守无身.侬家近日贫来甚,不见当初贫底人."
"不触又不背,徒劳生拟议.开口更商量,白云千万里."
"剔起灯来是火,历劫无明照破.归堂撞见圣僧,几乎当面蹉过."
"有佛处不得住,踏著秤锤硬似铁.无佛处急走过,脚下草深三尺.三千里外,逢人不得错举.北斗挂须弥,棒头挑日月.摘杨花,摘杨花,眼里瞳人著绣鞋."
"雁山枯木实头禅,不在尖新语句边.背手忽然摸得著,长鲸吞月浪滔天."
"鼓山不跨石门句,嚼碎令人牙齿寒.亲扣国师问端的,石门无锁亦无关."
"芭蕉闻雷开,耳在什么处.葵花随日转,眼在什么处.若还眼耳分明,透出千门万户."
"一叶飘丹,乾坤独露.万缘泯迹,法界全彰.沩山水牯牛,大雄白额虎.河阳新妇子,临际小厮儿.虽然借路经过,拶著扶篱摸壁."
"今年是闰年,剩著三十日.返究所剩底,添些浮逼逼.世间没量人,一切但省力.浄众此密语,说了却不密."
"谁道霜风只一般,今年寒胜去年寒.夜来得个真消息,无限鲇鱼上竹竿."
"炉已开,炭未有,衲僧暖地且相守.忽然乞得火种来,切忌烧脚又烧手."
"世尊不说一个字,大藏小藏从此出.达磨九年面壁来,得皮得髓分优劣."
"腊月初,岁云徂.黄河冻已合,深处有嘉鱼.活鱍鱍,跳不脱,又不能相煦以湿相濡以沫.惭愧菩萨摩诃萨,春风几时来.解此黄河冻,令鱼化作龙,直透桃花浪.会即便会,痴人面前且莫说梦."
"二祖偿宿债,万法绝对待.一心无罣碍,浮山有九带.十方虚空圆陀陀,无量法门百杂碎.若言其有,非内非外.若言其无,无在不在.知与理冥,境与神会.如牛拽磨,似水打碓.三千里外逢人东倒西㒦,十字街头遇贱则贵."
"无根树子一株,山翁不费诛锄.锤碎千年桃核,不须缘木求鱼."
"无阴阳地一片,明明卖贵买贱.死尸无处活埋,露出三头两面."
"不应山谷一所,透出千门万户.清晓一声杜鹃,劝人不如归去."
"时清休唱太平歌,大冶红罏著一毛.试向其中撮灰烬,亘天红焰已周遭."
"明明搅动一缸屎,却把麝香烧旖旎.许多香气不曾闻,浑身坐在屎缸里."
"一句举扬宗旨事,法堂上草亦须荒.回头却说人间话,大地山河常放光.光未明,无有佛,三条椽下好商量.岑大虫,岑大虫,澧州水,朗州峰."
"本是山中人,爱说山中话.五月卖松风,人间恐无价."
"天魔谤佛,桀犬吠尧.巍巍大人,圣德可昭."
"问佛答云干屎橛,明明此理难分雪.金刚宝剑倒杀人,钝钢止用新罗铁."
"诸佛不曾出世,人人鼻孔辽天.祖师不曾西来,个个壁立千仞."
"谁庵不会说禅,一向外边之绕.鸣鼓集众升堂,岂容乱开臭口.而今无计可为,谩把屎肠抖擞.瞎驴趁队过新罗,惊起南辰藏北斗."
"扑落非他物,纵横不是尘.山河并大地,全露法王身."
"昨日闹浩浩,今朝静悄悄.静悄悄处闹浩浩,闹浩浩处静悄悄."
"高高峰顶云,散作人间雨.一句绝誵讹,相逢莫错举.不错举,猫儿偏解捉老鼠."
"今朝四月初一,即辰孟夏渐热.伏惟大众增休,各各眼横鼻直.若谓世谛流通,燋盘重添艾灸.若作佛法商量,瞎汉扶篱摸壁.还相委悉么,只为分明极."
"前来半斤,后来八两.斤两分明,一对漆桶."
"时当亚岁,节届书云.不萌枝上唤春归,无影树头增秀色."
"腊月一,雪冻草枯,水寒冰结.黄河绝流,虚空迸裂.若将此语定纲宗,敢保老兄犹未彻."
"四海共遵灵鹫制,九旬禁足自萧然.饥餐渴饮随缘过,禅道是非扫一边.知我者谓我深锥痛劄,不知我者谓我吊影扬鞭.毕竟如何,月中丹桂和根拔,水底泥牛蓦角牵."
"即心即拂,千山万水.非心非佛,草窠里辊.向上一路千圣,不传热椀鸣声.三边若得浑无事,四海何愁不太平."
"踢倒飞来回首去,倒骑佛殿出皇都.须知此外封疆阙,八面腾腾任卷舒."
"倒握毒蛇横古路,背骑猛虎舞三台.收来放去无多子,铁眼铜睛被活埋."
"赵州狗子无佛性,当空掘出秦时镜.光明浑不见星儿,上下四维俱彻映."
"袖中宝剑摩星斗,肘后灵符照八方.拨转目前关捩子,从教天下竟忙忙."
"倒骑铁马渡潇湘,涧草岩花不覆藏.回雁峰高亲到顶,了无佛法可商量."
"向来事业俱荒废,即体生涯迥一空.渐愧此身无被盖,百般痴钝玷宗风."
"积念有年瞻石佛,今朝一见绝疑猜.都卢面目只如此,却道三生凿出来."
"谷空空谷谷空空,空谷全超万象中.流水落花浑不见,清风明月却相容."
"家山有路应须到,到得家山未是归.拈转杖头俱划断,好看午夜太阳辉."
"二祖无端向少林,庭前立雪到腰深.直饶觅得心无有,未免全身被陆沉."
"不是心,不是佛,不是物,为君击碎精灵窟.天上人间知不知,鼻孔依前空突兀."
"忽闻幕下哭哀哀,顿使天台对五台.风月一天今古在,通身是口也难开."
"沩山得体,仰山得用.体用俱全,梦中说梦."
"黄蘗堂前吃棒去,大愚肋下筑拳来.若言佛法无多子,到底分明眼未开."
"临行特地扬家丑,带累傍人满面惭.霹雳一声云雨散,至今父子未相谙."
"灵云亲说悟桃花,端的无疑眼里沙.纵使玄沙言未彻,相逢且吃赵州茶."
"俱胝一指禅,古今成话欛.打破鬼门关,露柱寻无罅."
"兴化棒头轰霹雳,克宾脚下走尘烟.若无塞外将军令,那得嘉名四海传."
"云门一曲腊月二十五,瑞雪飘空积满江山坞.峻岭寒梅花正吐.手把须弥槌,笑打虚空鼓.惊起憍梵钵提,冷汗透身如雨."
"猴王久受幽沉苦,法力冥资得上天.须信自心元是佛,灵光洞耀没中边."
"今朝三月初十,大野和风袭袭.不用转脑回头,向此一时证入."
"空病有为药,有病空为药.空有两俱非,药病何处著.无处著,万里秋风飞一鹗."
"九旬禁足精修,今朝休夏自恣.山僧不敢自瞒,于中罪过有五.一不合说大脱空,二不合抛沙撒土.三不合将龙眼核换人眼睛,四不合毁佛谤祖.五咄,洎合错举."
"入圣超凡既有声,卧龙谁顾碧潭清.快须鼓浪兴云雨,莫负从前济物心."
"今朝腊月初一,次第年穷岁毕.从教万物凋零,这个元无变易.诸禅老,知不知.孤迥迥,峭巍巍.拈来抛掷太湖里,下载清风付与谁."
"大川欲济须舟檝,大厦谋成必巨材.又是一年能事毕,山僧赢得笑咍咍."
"人间铄石流金,世外风高月冷.要知二无两般,须是一回自肯.镬汤炉炭横身入,剑树刀山信脚行."
"一日一日复一日,次第年穷岁暮来.莫道东君无面目,梅花依旧雪中开.见便见,绝疑猜,灯笼沿壁上天台."
"凡圣体真,犹存见隔.见存即凡,情亡即佛."
"今朝季冬朔旦,岁月不可把玩.各请打办精神,了却未了公案.有我即病生,无我即病灭.我病两俱非,万里一条铁."
"云门一曲子,腊月二十五.唱高和得齐,大棒揸出去."
"善财童子采来亲,大智文殊用得灵.今日青山端午节,不劳拈出再施呈."
"今朝腊月十有五,摩那击动三通鼓.诸人不是不将来,山僧不是不分付.麻三斤,柏树子.德山歌,道吾舞.此道今人弃如土.阿呵呵,较些子,发机须是千钧弩."
"有一语,没人知.最亲切,又希奇.晓来和露看,只欠一声啼."
"无边不动虚空体,不拒阴阳去复来.谁道一双穷相手,未尝容易舞三台."
"张侯白,李侯黑.硬如绵,软如铁.蓦路相逢两会家,临济未是白拈贼."
"一九与二九,相逢不出手.面面各相看,人人自知有.你若野犴鸣,我便狮子吼.我若野犴鸣,你亦狮子吼.十字纵横自在行,切忌随人背后走."
"摩尼珠,人不识,如来藏里亲收得.收者易,见者难.见者易,用则难.见得用得,二无两般.闲把一枝归去笛,夜深吹过汨罗湾."
"今朝四月一,春去无踪迹.衲僧拄杖子,依旧光黑漆.看看,旋岚偃岳而常静,江河竞注而不流.野马飘鼓而不动,日月历天而不周.尽情抛掷太湖里,下载清风孰与俦."
"观音大士弘悲愿,千臂庄严千眼明.定慧慈威咸具足,山僧赢得不惺惺."
"今朝十月十五,有误诸人来此.山僧口似匾担,说禅烦拄杖子.一击忘所知,更不假修持.黑蛇当大路,狮子逞全威."
"有句无句,如藤倚树.打破油瓮,讨甚老鼠.楖栗横担不顾人,直入千峰万峰去."
"无边刹境,自他不隔毫端.十世古今,始终不离当念."
"今朝已是三月半,到处桃花开烂熳.多少游人眼不开,灵云一见疑情断."
"南北东西总亦庵,尘毛刹海悉包含.山僧已住其中矣,更欲招邀即不堪."
"琉璃田地无根草,信手拈来属老卢.不似时人开著眼,再三捞摝费工夫."
"雁山孤顶绝攀跻,当念游人困路歧.暂与化城休歇地,莫教忘却转身时."
"兴化当年为克宾,棒头敲出玉麒麟.遯庵放过定禅者,只要渠侬眼自明."
"立地成佛杀人汉,握节当胸更问谁.莫怪阿师佯瞌睡,要渠回首自知非."
"三应三呼亘古今,遯庵无此老婆心.痛拳热喝出门去,一听渠侬怨恨深."
"湖山相见笑颜开,知道仁从佛国来.败阙尽情都纳了,莫言无物送君回."
"头陀事众已多年,华藏无衣可得传.劈面三拳仁义绝,陈州人出许州门."
"一九与二九,相逢不出手.世间出世间,无剩亦无少."
"从前七佛仪式,庆喜何曾欠少.堪笑黄面瞿昙,无端打个之绕."
"色空明暗本无因,见见由来亦误人.见不及时犹未瞥,那知殃祟是家亲."
"相见锦江头,相携上酒楼.月阑歌笑罢,回首上扁舟."
"红轮决定沉西去,未委魂灵往那方.孝子尽情宣说了,槃山无处可遮藏.藏不得,堪与人天为轨则."
"一按牛吃草,一与贼过梯.早知灯是火,饭热也多时."
"棒下承当早自欺,听人饶舌固非宜.纵知佛法无多子,争似当时未问时."
"潭不见,龙不现,亲到龙潭须活荐.莫学承虚接响人,守株待兔亡机变.知机变,盏子扑落地,楪子成七片."
"动弦别曲,落叶知秋.人平不语,水平不流.只因脚底无羁绊,去住纵横得自由."
"动弦别曲,叶落知秋.不肯子放,只肯子收.来年更有新条在,恼乱春风卒未休."
"未离闽底已还家,才跨飞鸢又眼花.堪笑曾郎更心毒,乌藤轻放老玄沙."
"祖父田园俱属我,中间树子岂由他.连枝带叶和根拔,要见儿孙意气豪."
"黑漆竹箆非触背,大地山河俱粉碎.咬人师子急反身,莫学韩獹犹逐块."
"黄龙一唾绝迟疑,笑杀傍观又可悲.姹女已归霄汉去,呆郎犹向火边栖."
"白云举古,直是希奇.口堪吃饭,少有人知.诸禅老,莫迟疑,一饱自然忘百饥."
"山前田地卖还买,松竹清风痛自怜.堪笑梦中夸富贵,觉来那直半分钱."
"大藏教文为切脚,钵啰娘义最深幽.孔门弟子无人识,碧眼胡僧暗点头."
"年穷王老夜烧钱,断送难逢下水船.懵底不知身到岸,随他寒暑谩推迁."
"大雄山下虎,南山鼈鼻蛇.等闲撞著,抱赏归家.若也不惜好手,便与拔出重牙."
"五五二十五,击碎虚空鼓.大地不容针,十方无寸土.春生夏长复何云,甜者甜兮苦者苦."
"霹雳未收声,闪电不留影.三更月到窗,半夜驴觑井.快骑骏马骤高楼,一尘不动须弥顶."
"有伴即来,地辟天开.冷光重出匣,古路绝纤埃.万象森罗齐合掌,须弥岌崿舞三台."
"握不成团拨不开,德云几度下崔嵬.有时行到海南岸,密密还从旧路回."
"推倒扶起,觌面千里.唯小释迦,风前按指.直饶海印发光,也是雪峰道底.遍界是文殊,遍界是慈氏.楼阁门开竟日闲,谁识善财童子."
"接得与识得,谁复较锱铢.若问堂中事,堂中事转疏.只如云盖悟去,又作么苏噜苏噜."
"大鹏抟风,苍龙出海.手抬手搦,日上月下.霜雪严凝识岁寒,双陆盆边须喝采."
"何必不必,方圆曲直.眉目分明,若为辨的.影草既随身,觌面当机疾.一双孤雁忽高飞,两只鸳鸯还独立."
"踏破草鞋赤脚走,堂堂向外扬家丑.只知歛袂出人前,不觉衣穿露两肘."
"今日当年佛降生,当年今日不多争.若言八十还归灭,有眼分明特地盲."
"射杀南山老大虫,行人从此路头通.年来猎犬浑无用,卧对千峰与万峰."
"干闼婆王曾奏乐,山河大地皆作舞.争如跛脚老云门,解道腊月二十五."
"一苇江头杨柳春,波心不见昔时人.雪庭要识安心士,鼻孔依前搭上唇."
"从来打鼓弄琵琶,须是相逢两会家.佩玉鸣鸾歌舞罢,门前依旧夕阳斜."
"久雨不晴,戊在丙丁.通身泥水,露出眼睛.且道是什么眼睛,林间泥滑滑,时叫两三声."
"李四有钱不解饮,张三解饮又无钱.相招丰乐楼中看,不怕寒威雪满天."
"才出胞胎便逸群,周行七步独称尊.当时若见云门老,不到如今累子孙."
"殃崫雄雄方勇锐,瞿昙住住息风波.杀人作佛当头劄,覆雨翻云在刹那."
"一花拈起便承当,正眼传来不覆藏.今古流通无间断,枝枝叶叶尽芬芳."
"草衣木食道人高,传得金襕意气豪.此外已知无别法,刹竿倒处累儿曹."
"达磨西来未足夸,少林捏目强生花.得皮得髓徒分别,妙性圆明本不差."
"日面月面,灵光洞现.大地山河,南州北县.虽是老婆心切,那知疑杀监院."
"百丈野狐,两耳卓朔.脱兮不昧,堕兮不落.不昧不落,何是何错.若于当处不留情,万里晴空步寥廓."
"威音王佛是儿孙,王老当时开大言.黄蘗见机分主伴,典刑千古定宗门."
"斩了猫儿问谂师,草鞋头戴自知时.两堂不是无言对,只要全提向上禨."
"南泉麻谷与归宗,道眼元来总不通.去礼国师瞻相好,区区只到半途中."
"大庾岭头功德成,谩言点眼访知音.红炉片雪明端的,象外风光照古今."
"浄瓶踢倒赢山子,体用全彰迈古今.洞彻玄关垂手处,到头须是遇知音."
"特来设粥夸英俊,那知王老更风流.打破粥锅呈丑拙,狸奴白牯一齐收."
"草户柴门谢子来,躬身下拜笑眉开.深深密密亲分付,莫道宝山空手回."
"台山古路是人游,个个寻婆问路头.堪笑赵州才勘破,寥寥千古使人愁."
"西来祖意问如何,柏树庭前指似他.射虎不真徒没羽,至今天下有誵讹."
"狗子无佛性,慈悲似海深.寻言逐句者,埋没丈夫心."
"面门出入每相见,日月由来不识真.海岳惯游知己少,反身归卧岭头云."
"似锦桃花满树红,灵云一见便心空.当时不遇玄沙老,争得名喧宇宙中."
"不出漫漫草路遮,出门犹更隔天涯.回机踏著通霄路,何处青山不是家."
"大方独立峭巍巍,八面玲珑万象围.正坐当轩无位位,圆通无碍应群机."
"小释迦,大文殊.闻名号,任称呼.藤条在握不能用,被他碧眼谩涂糊."
"家世拄杖,佛祖付嘱.沩山寄来,香严发哭.父子投机,阳春雪曲.不是知音,大难相续."
"一喝惊天动地雷,海翻太华洞然开.岩头胆丧魂飞也,谩道当时手搦抬."
"亲儿弃了复何言,月在波心印碧天.独有一身无系累,困眠醒坐任随缘."
"宝寿开堂推出僧,棒头有眼要分明.满城人瞎谁能晓,今古清风匝地生."
"须弥座上歛伽黎,海口潮音阐大机.世主大檀能藻鉴,灵山嘉会愈增辉."
"北斗藏身句,商量几万般.贪观天上月,谁觉骨毛寒."
"一波才动众波随,汩没尘寰几个知.突兀须弥横宇宙,纵横妙用更由谁."
"问来答去无偏党,铁壁银山作么通.纵夺临机言话堕,遂令千古动悲风."
"匙挑不上,箸拨不开.合掌赞言,善哉善哉."
"风动邪,幡动邪,风鸣邪,铃鸣邪.非风铃鸣,非风幡动.此土与西天,一队黑漆桶.诳惑世间人,请看灭胡种.山僧不奈何,趁后也打哄.瓠子曲弯弯,冬瓜直儱侗."
"结夏时左眼半斤,解夏时右眼八两.谩云九十日安居,赢得一肚皮妄想.直饶七穴八穿,未免山僧拄杖."
"恰如刽子气雄豪,便向咽喉下一刀.五脏肝心皆砉出,方知王法不相饶."
"浄躶躶,赤洒洒.没可把喏,可知礼也."
"放下屠刀处,棒打不回头.云自帝乡去,水归江汉流."
"赵州门前,毒蛇当路.踏著𫜪你,退步退步."
"观音出,普贤入,文殊水上穿靴立.抬头鹞子过新罗,石火电光追不及."
"多病相如故倦游,四年纡绂到三州.君恩乞与归岩壑,何啻将军得罢休."
"避地来何所,穷山沧海边.雄图今寂寞,吾道昔迍邅.宴食甘粗饭,偷生忍击鲜.乡闾重回首,挥泪入淮天."
"避地意何适,同时得二贤.才名谁敢并,萧散或堪怜.浊酒宁非道,枯藤自会禅.尚须浮碧海,风月夜同船."
"地僻春将半,僧房客暂休.连山花雾暗,半岭竹云愁.将士戈犹枕,书生笔屡投.黠羌兵未戢,上有自焚忧."
"山路入云烟,精蓝沧海边.崖沙留虎迹,石壁曳蛟涎.猿啸千山寂,鸟惊半月弦.忧来非一事,种种上华巅."
"当年对元夕,载酒向淮湾.宝瑟荣珠袖,青藜照玉山.蛮村当此夜,璧月独临关.尚忆追游胜,萧萧双鬓斑."
"乱山深处出楼台,秋入群松万壑哀.岚翠逼人清似雾,滩声落石响如雷."
"秋风萧瑟浄岩扃,寂寂澄泉可鉴形.比色未饶先玉乳,试甘应合跨中泠.梦回春草花犹落,雪洒松窗酒乍醒.须碾月团三百片,不辞来此汲泓渟."
"祝融之南近湘滨,地出天开戡翠珉.金阙不关尘世路,丹葩争发洞宫春.迟留杖履寻真惯,怅望烟萝入梦频.弈罢空怀烂柯客,云深多失避秦人.高悬石栈仙风迥,静对岩扉濯色新.借问时翁与禅伯,如何导往许为邻."
"庵枕青溪四面山,炉烟未断日初残.高僧丈室修然静,案上楞严久不看."
"棠阴萧爽讼词稀,乘暇斋庄一陟危.云汉昭回神圣画,珠玑晃燿古今诗.清谈习习风声起,薄噀霏霏雨脚垂.它日玉堂夸胜践,画图应展淡山奇."
"英灵何事卧云深,一举曾空万里阴.阡陌相望苗就槁,苍生应待作商霖."
"忆别老君洞,今逾二十年.重来持汉节,又复冒蛮烟.风物总仍旧,霜髯徒自怜.不如归去好,趣办五湖船."
"九溪漓水接潇湘,万壑千岩罗水旁.七星高耸生辉光,连天一色皆苍苍.倚江景物似钱塘,况有万户新醅香.古洞相对举清觞,文渊遗迹徒悲凉.安得石枕与藤床,梦想昔人风味长.满车薏苡胜琳琅,流传千载事微芒.男儿生即志四方,将军异代犹封王.感时抚事心茫茫,顾我岂有筹策良.报国志愿不敢忘,此身未暇归江乡."
"群雄角逐自驱除,邂逅真龙起畏途.材并管萧非亚匹,气吞曹马直庸奴.两朝冠盖尊元老,千载风云屈壮图.天欲鼎分终割据,可怜忧国竟捐躯."
"亭枕临漳一水阴,半空云雾锁寒林.山从天宝来鸾远,基辟开元历代深."
"金鳞玉角照人寒,何事清时此蛰蟠.甘泽不辞膏品物,奚惭济济舜朝官."
"腊尽春来气应和,丰年嘉瑞作民歌.一杯龙洞梅花酒,□破牢愁埒太阿."
"龙岩重到腊残天,欲访丹成行满仙.因睹曾公题刻妙,气腾忠谊拂云烟."
"寸心忧旱隐如焚,默念僖心闵雨勤.欲到九龙岩数里,霈然甘泽副油云."
"骤雨滂沱若救焚,痡瘏时暂慰劳勤.若教千里均霑渥,多稼看看胜□云."
"采□形相异为仙,识性谁知共一天.泽物度人均是道,瑞昭千载起祥烟."
"不为鱼计伏藏深,鸣和奚惭鹤在阴.千里秋苗如普润,何妨信史一书霖."
"沐雨冲风夜向晨,九龙岩畔报中春.行庖一供山僧饭,下咽甘□不笑贫."
"潇湘行迈遇初秋,何幸因官得一游.无异醴陵三室洞,九仙羽客是吾俦."
"一山屈曲如回肘,前有虎眠当水口.阴森万木绿参天,秀色峥嵘欲飞走.神仙渺邈不可问,箫鼓尚能喧耳否.朝风暮雨无岁年,应是苍苔暗科斗."
"唐山山下双溪上,城堞参差图不成.已许开帘见山色,何妨欹枕听溪声.疏泉尚想前贤意,美俗犹存太古情.试向丹楼望原野,青青菖叶正催耕."
"未跃天衢卧寂寥,碧潭流溢海山腰.埋藏头角虽多日,鼓动风雷在一朝.既若有心成变化,岂能无意泽枯焦.神踪许为苍生起,愿击香车上九霄."
"峡水渊流测益深,砥平鼇脊介江心.簿书丛里逢休假,云水光中欣访寻.拂石四题鸡子卜,檥舟三听竹枝音.时和挝鼓同民乐,快喜春阳逐众阴."
"阳岩高敞纳晨曦,鹤驾云𫐌或可期.神物雕镌元入妙,人工开辟更增奇.须知水石清凉处,绝胜尘沙热恼时.红旆碧幢劳小驻,多惭下客滥追随."
"雄压吴头控楚腰,千峰环拱冶城桥.黄旗紫盖旋归汉,古刹凄凉尚号萧.北岳经行匪滥巾,相陪来现隐沦身.春萝秋桂还吾辈,白浪红尘付若人."
"两山收雨暗平沙,遮断溪梅隔水花.留得烟林作图画,依稀松磴有人家."
"空山玉蕊照琼瑰,到处寻花共往回.欲识春风最奇处,试来同看雨中梅."
"朦胧花影月黄昏,著意春风入酒痕.知是江梅喜佳客,倒垂花蕊照清樽."
"十日春阴到水亭,水边杨柳一时青.梅花过尽桃花恶,乞取山矾入浄瓶."
"洞庭之南湘水东,青山奕奕蟠苍龙.云阳峰高七十一,欲与衡岳争为雄.我家近在云阳下,来往看山如看画.十年尘土走西风,每忆云阳动悲咤.吴中胜士朱隐君,笔精墨妙天下闻.画图画出湘江水,青山上有云阳云.云阳山高湘水绿,十年不见劳心目.只今看画如看山,万里归情寄鸿鹄."
"清议岂徒光四户,直声应已到三韩.黄门有手能批敕,太学无人为举幡."
"渡桥已看银河冻,上马争如玉凤飞.莫说兔园延赋客,不须鹤氅作仙衣."
"冷冷疏疏雪里春,不轻吹笛付伶伦.出墙幽独窥邻女,临水横斜览镜人."
"尖头奴有五兄弟,十八公生四客卿.过我书斋无一事,似应终日待陶泓."
"一床两好世间无,好女如何得好夫.高卷珠帘明点烛,试教菩萨看麻胡."
"迳转得幽谷,云岩屹相向.谽谺偃重檐,弯环依叠嶂.缅想融结初,镌镵自天匠.了无斧凿迹,但觉盘根壮.深可数千尺,广逾八九丈.洞穴既窈窕,松门亦昭旷.廓舍三千界,中列五百像.巨楠布幢盖,翠蔓垂帷帐.木灵不知名,境幽或难状.我时驰征轺,奔走倦尘鞅.获此一段奇,欣然惬微尚.欲去兴未阑,行行重回望."
"北山从何来,昆岷而鼻祖.并包河与江,考历不能谱.近推连括苍,继乃至天姥.既而南入台,盘桓遂东下.嵯峨起东峁,沃洲兀墙堵.孟塘五山顶,乐祖旧游处.时髦集松下,抵掌道今古.秀分为五龙,骈首饮平楚.环县如负扆,为县护生聚.隐岳耸其南,西隅列旗鼓.其间诸名流,晋宋最旁午.我惭貂尾续,于汝竟何补.登楼览清秋,黄菊满樽俎.持螯送新酒,醉为山起舞.人生行乐耳,无徒与羊祜."
"赋命安能比巨公,偶然年月与时同.只因日上争些子,笑向连江作醉翁."
"秦皇寤寐茅盈语,锐意长生欲轻举.徐福药就仙骨成,云海茫茫但延伫.东西日月秋复春,海变桑田更几人.忽思重看旧寰宇,骖鸾直下江淮滨.布衣野叟不耕艺,自向琳宫操祓篲.秘语亲书悟世人,一坐忽惊三十岁.淮南奉道闻真迹,命使扁舟访消息.画手从来独擅长,一见仙风心自得.归来目断苍烟垠,三尺生绡醉墨翻.轴上神翁不解语,仿佛白鹤乘孤云.海陵相望一千里,嗟我尘劳未云已.授书圯上会有期,诚心愿取黄公履."
"一宵短梦惊流俗,千里高名挂里闾.遂使晚生矜此意,痴眠不读半行书."
"我昔读汉史,心师张子房.从容辅汉室,功成复翱翔.皆由受师训,知进退存亡.我本田舍儿,本志在退藏.因缘遇真主,招聘助发扬.五年寄京国,心志不皇皇.亦由宿志定,万事皆粃糠.今日得归来,素志今得偿.舣舟阿县下,骑马达祠堂.伏行仙遗像,我志愈激昂.誓归东村住,心祈契空苍.庶可见张子,侍翁入帝乡."
"高台无地曲池平,漂泊勾吴宿古城.一岸湿云沈夜色,四山凉叶下秋声."
"一粒金丹续命基,算来由我更由谁.神龟移入云端去,彩凤抟归地母骑.溟涬浪中求白雪,昆仑山里采琼枝.只消千日工夫足,养个长棱八角儿."
"破敌将军晓入燕,满城和气接尧天.油然叆叇三千里,洗尽尘氛二百年."
"二年催遣向东州,见尽东州水石幽.不把寻常费心眼,灵岩消得少迟留."
"东州山水亦堪游,及至灵岩分外幽.会有定师能指示,直须行到宝峰头."
"呼舟入境陟崔嵬,今日登临慰昔怀.览胜凌虚缘绝磴,凭高索句付磨崖.松声夜落千年洞,山势晴连万里淮.仙迹空遗丹井在,宦尘行叹老筋骸."
"步绕危峰渡翠崖,扪萝初上更崔嵬.他年若有寻真分,定结茅庐傍此台."
"抖擞尘衣访古踪,扪萝涉崄彻灵峰.寒堆泰岳千岩雪,清绕方山十里松.泉顶客回闻法鼓,云堂僧起动斋钟.如来元现因明处,直在人天第一重."
"宿业因缘人不知,如今啐啄与同时.今生欢喜偿他了,来世分明不欠伊.梦幻色身从败坏,闲田虚树已生枝.休休休也归家去,石女怀胎产一儿."
"深隐犹疑世上闻,桃花还泄洞中春.当时不得渔人入,将谓人问几世秦."
"逢师许多时,不说些儿个.及至如今闷,损我援笔末."
"西岭雌雄鸟,双双览德辉.阳台迟雨散,沧海会尘飞.夜月参差玉,春云窈窕衣.君王宴阿母,却寄碧桃归."
"元颜文字照浯溪,神物于今长护持.崖边尚有堪磨处,留刻中兴第二碑."
"乾坤莽回互,日月相荡摩.百年才瞬息,万类总幺麽.是身非吾有,造物如我何.触事会心少,幽栖废兴多.眷言意所适,乐此山之阿.修篁擢新干,老木荣旧柯.谷声传地籁,松韵答天和.独石介而安,寒泉淡无波.园蔬掇纤嫩,名果仍骈罗.红绽著雨花,碧卷受风荷.随意坐莓苔,𫄨衣挂薜萝.得酒即酩酊,作诗苦吟哦.啸长情浩荡,舞短影婆娑.妻奴鹿门趣,黄绮商山歌.崎岖路辞遥,迢递谁见过.交亲忆同调,出处矢靡他.每怜伤弓禽,因感赴烛蛾.无心更□□,试艺趁投戈.自觉此身浮,相看双鬓皤.人事何时休,归来勿蹉跎."
"甲子岁秋杪,负罪西南驰.脚历山万重,身坠天一涯.茅茨蔽聚落,培𪣻围孤埤.何处有洞天,玄真之所栖.维南颇挺拔,隐隐浮修眉.采菊东篱下,悠然一见之.欲往觉旌摇,兀坐嗟黏黐.彼美二三子,知我多爱奇.□□□□□,□□登翠微.天公喜我来,阁雨云垂垂.坤灵喜我来,林壑回春姿.山禽喜我来,上下鸣嘤吚.江梅喜我来,蓓蕾敷南枝.高兴□幽寻,绝□□□□.□□□如许,鬰葱琐烟□.谁遣衢聃徒,列此怪状为.□冯贤主人,痛□弥年非.我生逢百罹,不慕太庙犠.况从夺袍简,欣若脱马羁.投荒得胜践,□与□分宜.清芬追六逸,余龄寄三危.明时甘自誓,敢□□□词.暂游已难得,短畧仍易移.山脚趣回驭,□□□□□.□□意默契,欲下思惧迟.准拟供冥搜,草木□□□.□气知多少,凄入诗人脾.暮途双迳松,归马四□□.出没山光里,乌帽风披披."
"孙吴摅将略,申甫翰王家.腐儒要底用,归种东陵瓜."
"平生无技能,素业□□□.□□□□□,世期跻唐虞.愤尝献瞽言,□□□□□.□□□□□,宁惮攀虎须.由此隔□□,□□□□□.□□□□□,□束如囚拘.索米无处□,□□□□□.□□□□□,漫不分贤愚.梁竦知徒劳,渊明奈□□.□书狱讼简,沈迷眩铅朱.□□□□□,窗几罗蛛丝.简编残□□,□□□□□."
"忽忽已秋杪,言归欣有期.节物想吾庐,青蕊繁东篱.流匙白云子,蘸甲黄鹅儿.对此忆羁旅,多应歌式微.喜慰倚门心,愁消举案眉.稚子闹檐隙,绕膝牵人衣.归兴念如许,兼程犹苦迟.明朝秋色里,乌帽风披披."
"二阁宁独暖,万家方号寒.何当放春去,和气满人间."
"丈夫四方志,肯作儿女别.顾我差崛强,羡君真秀发.道义重千钧,利名轻一叶.壮风吐虹蜺,忠诚贯日月.插剑露肝胆,看镜念勋业.何当拔茅茹,同在陈力列."
"号风撼枯枿,冻雨凝路尘.乾坤秘日月,八荒同一云.遥知沙漠寒,黯淡愁杀人.天涯望不极,流涕满衣巾."
"忆昔靖康初,厄运会中微.严禁弛边备,长驱来健儿.堂堂捣京阙,百万呼鼓鼙.天地为改色,日月晴晦迷.当宁犹未悟,聪明遭蔽欺.六贼久盘结,如山屹莫移.故人陈夫子,忠□□根资.拊髀惜机会,祸端良在兹.吾侪沐厚泽,颠危合扶持.不闻王蠋贤,绝脰由布衣.书成数千言,挥翰捷如飞.明朝伏阙下,儒冠翕相随.种李夺兵权,愤痛社稷危.抱书再诣阙,恸哭声犹悲.天意难遽回,人心□□离.时雍恣凶暴,纵兵欲屠之.马前森利刃,此时命垂丝.要领两不顾,相视情怡怡.虎口仅获脱,好爵安能縻.俄起故乡情,各归天一涯.壮哉欧阳生,舍生诚所宜.圣主图兴复,忠诚蒙诛夷.宸心顷自责,疏节录其遗.君乎死不亡,泉壤增光辉.魂气钟庆云,体魄蒸灵芝.言言英烈在,昭昭星斗垂.兰死则留芳,豹死则留皮.男儿倘得死,其死甘如饴.君死逾生荣,我生叹奚为.九原如可作,微君谁与归."
"故人方谢客,为问意如何.午枕清风足,夜窗明月多.易招惟酒圣,难遣是诗魔.一榻君家事,何妨独我过."
"天道杳难凭,人言殊不经.佳期传七夕,欢事污双星.女𫘤占蛛巧,儿痴托鹊灵.吾诗非好诋,聊与订顽冥."
"风际氅披鹤,云根杖策鸠.幽栖知好在,归梦故难留.山放数峰出,泉分一派流.把茅何日办,缚屋护松楸."
"但得身长健,何妨鬓已华.胸中翻锦绣,笔下走龙蛇.作掾只三语,读书空五车.卷怀良得计,去去卧烟霞."
"刘君政成□□□,阖境欢谣腾载道.民不见吏犬无声,持以百钱勤父老.嗟我官卑志未伸,于人何德人称好.腾牒当途愿丐留,餽赆交驰杂金宝.天涯百指携空囊,号寒啼饥日相恼.可取无取未伤廉,为念易污惟皓皓.不如买书惠泮宫,聊助贤侯采芹藻.别后青衿倘见思,窗前黄卷宜探讨."
"心知一字不堪煮,矻矻穷年黄卷中.食粥由来未为过,储瓶况乃嗟屡空.令君好贤媲韩愈,贱子受赐惭卢仝.春水从教绕舍北,痴儿不复啼门东."
"绣江再见中秋月,岁去月圆人尚缺.相望千里共婵娟,苦恨亭亭照离别.今夕一尊谁与同,孟光举案对梁鸿.众雏立侍俨成列,以次持杯寿乃翁.乃翁看月揩病目,手足顽麻头发秃.但愿团𪢮三十秋,不计东西与南北."
"不能枉道取富贵,是致尔辈愁饥寒.频年别离情更恶,两地狼狈心何安.从人数寄安否问,使我相思怀抱宽.平生窃叹曹家儿,临歧莫堕双阑干."
"臣饥欲死侏儒饱,方朔谁怜是岁星.馆下诸生笑丰暖,江头渔父诮清醒.鲁公已作乞米帖,陶令旋寻储粟瓶.亲旧依然眼相向,故应特地为吾青."
"顾影低徊祇自怜,怕寒时耸作诗肩.全家食粥已数月,坐客无毡今几年.君劈槽烧当止酒,我和琴爨况无弦.雪中送炭从来事,况尔羁躬觅蠹椽."
"潮颊香醪晕醉红,𩍐敲归路勒青骢.水涵万顷曾孙稼,月逗盈衿少女风.大误平生缘画足,无聊中夜祇书空.拟将方宇难论事,直扣天门问化工."
"黄茅时节瘴烟浓,人在山凹第几重.梁竦负才徒感慨,嵇康赋性本疏慵.此生自断天休问,吾道频年世不容.会脱帻巾还自隐,鹿门妻子惯相从."
"归去东皋独荷犁,笔床书卷有儿持.一无可意身将老,百不如人心自知.梦寐摩娑元结颂,经从省忆少陵诗.体肤饿尽天应错,依旧臞然山泽姿."
"塞雁南飞度戍楼,一声天地有余秋.家连沧海难穷目,人在蛮荒欲尽头.莫效涓埃裨国计,况无毛发为身谋.所须菽水能多少,踪迹飘然不系舟."
"溶溶瘴雾暗朝暾,咫尺山关号鬼门.疾病年年不相贷,朱颜凋尽赤心存."
"垂老飘零万里余,肌肤瘦尽鬓毛疏.皇恩若许归山去,豆地虽存不解锄."
"不羡云霄欲网罗,百年人物总相磨.死如归耳生如寄,造物从今奈我何."
"九死穷荒一病翁,晓来犹怯北窗风.谁知葵藿倾心切,待到日轮升太空."
"不辞南北叹飘零,俯仰乾坤一草亭.鸢堕水中从沓沓,鸿飞天外自冥冥."
"长袖深藏批敕手,短筇斜倚作诗肩.有时极目愧辽汉,兴在孤鸿落照边."
"病损腰围减未休,二毛垂领飒先秋.梦中那复化为蝶,林下不妨问鬬牛."
"口腹相煎亦可羞,饥来欲食饱还忧.一编地下我无用,须学留侯辟谷不."
"情感此宵元切恨,遣怀高唱一声歌.清澄月满铺逵路,烜赫莲开未绿荷.觥酒滞时追伴侣,袖香凝处想纨罗.更深候望遥肠断,爽约人归不我过."
"风流李东山,磊落孔北海.身逐烟云飞,名与日月在.彼哉世上儿,平生抱惭悔.虽云官爵高,当以羊豕待."
"门前谁剥啄,云有故人至.殷勤具鸡黍,莫辞今日醉.人生若飙驰,世事等鳞次.区区百无益,杯酒差可贵.故人首肯之,爱吾言有味."
"一饱百念休,挈席坐朝阳.陶然四肢春,兴与饮酒长.梦蝶鼻声小,扪虱衣缝光.虽非北窗下,亦足傲羲皇."
"相如贫立壁,渊明老经邱.文字照千祀,何人与之俦.我生造化间,一萍寄洪流.收心短檠底,要陪古人游."
"明月如幽人,邈有出世姿.吾欲从之游,开门曳藤枝.得酒袖自举,赏此一段奇.人生要行乐,戚戚竟何为.君看李太白,高风谢尘羁."
"御戎如御寇,爱民如爱子.岂不有公卿,脆弱非所倚.吾君傥择贤,何病不可理."
"叠石壅寒派,满流泻回溪.谁将方便智,成此圆妙机.轮辐互高下,波涛鬰翻飞.磨牙递旋斡,硙杵纷昂低.玉粒已粲粲,琼花亦霏霏.术存机械巧,利泽成博施.试语汉阴老,使知浑沌非.惟当善用心,功与天地齐."
"曙风入修檐,宿霭度遥岭.游子恋庭闱,延此须臾景.临行懒加衣,上马晨烟冷.歧路白日忙,气候清夜永.前途寡亲友,所晤唯瘦影.长风傥或借,逸翰当少骋.不然早旋归,柴门保孤静."
"掌狱贵持平,万议不能破.夫子乃名堂,无愧横案坐.皇家美化醲,小人亦寡过.朱墨傥余暇,不妨歌楚些."
"才到绿漪轩,逸兴小寰宇.岸斜水自环,树缺山为补.眼界万象入,佳处难悉数.天公厌人闲,恼以催诗雨.凉飙拍窗户,残炽敢予侮.云脚漏夕阳,反学新月吐.麈尾散银毫,茶面喷雪乳.兹游神所靳,而我已多取.何时理扁舟,归作云山主."
"明月如君子,隐见自有时.顽云巧障之,光耀不得施.赏心无复乐,对酒翻成悲.树头号秋风,日夜无停期.胡不驱顽云,放出玉一规.而乃窗几间,空将乱帙吹."
"明月自不老,古今同一时.寻常赏心薄,万里清光施.兹夕反云翳,庭乌亦长悲.人生得意处,每每乖所期.神仙不可学,富贵不可规.此心恐未了,付与秋风吹."
"客子结征衣,伺明鞭瘦马.时平路无虞,年丰村有社.归雁嘶层云,饥乌啄平野.墙花初压枝,桥柳已盈把.春岸坐渔人,晓陇来耕者.风埃政无聊,怀抱何由写."
"疏风舞天际,坐觉秋容开.新凉万金直,竟从何许来.修梧脱老叶,槭槭投空阶.故人渺云水,音徽谅难谐.政恐岁华晚,便与人意乖.脱巾漉初熟,聊以洗此怀."
"吾君迈周王,于今盛文化.学郎纷万辈,战艺双阙下.公乎笔如椽,风雨供飞洒.燕楚何足吞,此行定应霸.三世守墨庄,一朝腾纸价.况值求贤秋,宣室政延贾.轻云飞陇头,车轮去如马.快哉上林春,杯酒须勤把."
"吊古怀骚人,接辔黄榆路.疏风吹广原,马首飞埃度.荒祠止道旁,古木寒鸦聚.入门烟素横,虚壁丹青污.再拜休庑下,追诵补亡句.兴余归袖翻,低云挂秋暮."
"厚德镇嚣浮,才高谢羁束.所赋虽不均,而皆堪比玉.此君非俗姿,终朝看不足.客至亦忘归,袅袅茶烟绿."
"秋月浄如璧,影著乌帽寒.残梦未辞睫,疲驽兀难安.龙津桥下路,灯火半斓斑.中台门已敞,风细帘幕干.有司谨苛礼,高人窘微官."
"客里百无营,一室等方丈.行藏沙漠边,志节烟霄上.归思入新吟,闲愁付佳酿.何当把瘦藤,江山乐清放."
"羃羃护云衣,巉巉露山骨.老木依苍岩,密布荫清樾.乞我片席地,脱巾露华发.横竹呼秋风,修藤步明月.兹焉甘终老,梦断帝京阙.何必学王郎,昂首但拄笏."
"东风政摇荡,百鸟争春鸣.长亭杨柳弱,广陌芳草平.游子动行色,辛勤奔皇京.利名悲末路,合散笑浮生.望望陟前陂,陨涕空含情.勉哉振长策,扶摇云翼轻."
"东风一戏剧,会使红绿争.粲粲墙角花,朝霞翦芳英.自怜冰雪志,猥与桃杏并.未应素节改,但觉羞颜頳.孤标翳尘土,疏香掩蓬荆.游蜂颇知己,飞绕千回轻.其奈逐臭夫,对之白眼横.主人情不薄,爱君成瘦生.今来摄从事,吏课殊少程.何时把杯酒,一洗千枯荣."
"玄云驾雨来,垂垂势未已.双袖贮疏凉,六幕浄余滓.锦飘风撼花,玉逗水循轨.窗峰碧巑巑,陇麦青靡靡.诗人笔欲髠,行子步难跬.虀盐老青衫,文字乱乌几.咄咄怪书空,呜呜热浮耳.不肯卧南阳,刚学蛰龙起."
"火云扑不灭,余炽欲烧天.江山散白日,草木含苍烟.瑠璃八尺浄,邀我北窗眠.但问风雌雄,姑谢酒圣贤.明冰沃新茗,妙饮夸四筵.休论水第一,凛然香味全.凉飚生两腋,坐上径欲仙.尘襟快洗涤,诗情拍天渊.凭君杯勺许,置我昆阆前.搜搅玉雪肠,酝酿云锦篇."
"金镕日影活,絮擘云态痴.石肤然欲碎,禾末焦自萎.丝脆蛛停网,花枯蜜守脾.竹粉欠新润,溪毛收故滋.瓠尊资酒酽,蕲席便躯肥.土膏龟坼裂,雨势泪涟洏.革履委弗御,葛巾欹不持.松阴良可就,逭暑旋题诗."
"笑问空中云,乞我今夕月.我是方外人,得此清兴发.翩然驾黄鹄,飞入白银阙."
"我拙畏吏事,观书度晨夕.过眼辄成诵,掩卷不再历.荒怪探禹穴,幽邈窥孔壁.俯首滞铜印,朋侪屡贻责.皇朝采疏逖,庞洪流庆泽.英俊蔼云趋,参隶金门籍.而我老红尘,弃置谁复惜.径欲赋归欤,吴门晦声迹."
"西风响窗扉,炎火烦一扫.天清露华滋,妍碧谢庭草.旅怀良独难,缺月窥檐间.呼儿漉新酒,强欲朱衰颜."
"鸥鸟恋江湖,麋鹿恋林薮.十年异乡客,临风一搔首.田园幸好在,三径荒稂莠.何当惬归兴,短鉏还入手."
"破扇委高壁,病骨苏微凉.罗阶竹千挺,秀质颀而长.呼奴约疏箔,窗几延翠光.欠伸睡稍足,夕影上东墙."
"疏筠易秋威,冉冉受风雨.芙蕖抱枯香,頳颜羞不遇.草木自衰荣,岁月谁寒暑.老人岸乌纱,清坐阅今古."
"风高天宇寒,朝来几鸿过.长铗诉新怀,短檠续旧课.霜梧触阶棱,铿然警痴坐.吾发半已白,功名况幺麽."
"风细云动鳞,雨余山弄姿.渊明短篱下,渐觉秋芳萎.岁华任自老,酒杯亦须持.种种愧古人,此段差可期."
"楚客赋秋风,表表千载师.衙官生恶谤,此语将谁欺.我欲践逸轨,每苦抽思迟.譬彼款段足,焉能驰险巇."
"今古等朝暮,宇宙同咫尺.安得坐忘人,相从游八极.神仙六鳌背,富贵一蝉翼.君其傥悟此,在在获所适."
"君是神仙人,应识蓬莱路.愿将尘土客,共向蓬莱去.蓬莱高高东海东,烟波渺渺鞭飞龙.窗间棋罢一笑许,扶桑倒影千度红.刀圭绛雪从君得,天风泠泠吹两腋.窃桃小儿竟安在,乘骏天人何处觅.尚闻金母呼众灵,瑶池夜晏千云𫐌.金檛玉斧散光景,凤歌鸾舞流芳馨.低头再拜谢君力,谢君洗我尘土腥.千岁还家作鹤语,朝市不知人姓丁."
"爱君秀句轻封侯,恨不捧杖从君游.高人岂合世间著,紫罗洞边能少留.我今痴坐数椽底,饱阅炎凉祇如此.何当一叶弄云涛,鸥鸟请盟波影里.颜郎才思天下无,亦与我辈同朝晡.故乡萧疏不堪说,秋风落日号群狐.百年骎骎行且乐,不必华堂围绣幕.烂醉出门霜月孤,荷锸休随任填壑."
"长藤呵路多公侯,我辈不应来宦游.平生流涎向云水,此心已往形独留.黄沙霏霏乌帽底,三载长安饱尝此.何如闲把一茎丝,坐钓澄江月明里.采芝仙人今岂无,踏遍山腰日已晡.白云可衣兰可佩,御寒不必思丰狐.人生此段差可乐,风御径须游六幕.夜深何处凤箫声,留得余音传万壑."
"休著青衫谒五侯,径觅拄杖山中游.故山别来鬓毛秃,一饱累人成久留.碧嶂巉巉云影底,傥得破茅甘老此.孤猿野鹤旧时声,却到主人清梦里.囊中试检一钱无,但吟秀句忘朝晡.子夜沈沈瓮无蚁,秋风策策裘非狐.得遂清闲贫亦乐,矫首飞鸿度天幕.隔溪应复有幽人,踏月相从啸林壑."
"自怜无骨可封侯,漫来学省陪英游.逸兴未忘河朔饮,羁踪已分周南留.久负云山竟缘底,百指饥寒良坐此.鬓毛苍苍已难拣,何时却到云山里.休问归囊金有无,采芝酌水延朝晡.未要学仙跨威凤,况肯作诗嘲训狐.藜杖芒鞋乐复乐,老藤悬花当罗幕.月明须上最高峰,横竹一声秋万壑."
"金印如斗封王侯,何如烂漫江南游.山能不老阅今古,云自无心忘去留.我似孤松蟠涧底,斤斧之余流落此.轻便却羡无根蓬,随风直上青霄里.壶中变态何所无,色色略同朝与晡.千里飞蝇政缘骥,百兽畏虎元非狐.置是休论且行乐,明月张灯天展幕.更持北斗𣂏酒泉,浇我胸中万邱壑."
"昔时藜苋田陇头,近时虀盐学舍里.腹不成瘿肠有雷,何郎万钱其敢企.当年守株披褐衣,亦尝临渊羡赪尾.余力种黍延霜螯,计拙谋粗何足纪.罢官三月突无烟,两亲白头欠甘旨.此身分为饥所驱,旋秣羸骖诉知己.蓬莱高人爱诗客,邀坐绿斋尝玉蚁.敢嫌寸禄消息迟,数品珍羞供一喜.秦丞相追上蔡游,张步兵对秋风起.盗邻吏部手持杯,三子风流未当鄙.还家扫甑洗刀砧,大饫老饕沾婢使.迩来送米邻无僧,长是覆羹穷有鬼.区区一饱岂易得,何时槟榔澡吾耻.君不见鲁公从人乞鹿脯,留得银钩照千祀.犹胜金马避世人,九尺长身饥欲死."
"山翁七十头如雪,胸中泰华巧盘折.平生两手展不尽,临老更欲矜奇绝.吾家有堂面危壁,衮衮黄埃眼界窄.呼来抟沙浅拂黛,倏惊突出千峰碧.倚藜矫首一长吟,萧然径与人寰隔.何当讳姓吴门去,踏遍东南万山春."
"一鞭行色黄榆路,望断遥天垂地处.呜呜流水如有情,泻我离愁向东去."
"断云托月天南东,梦魂初下蓬莱峰.绕街敲金戒天晓,乌帽溯凉奔竹宫.神明之囿严且邃,踵门已觉尘凡空.温温妙友隔窗语,徐徐好日当庭红.案头书帙万卷富,门外帘影三秋风.东家所慎盖先此,小人曷敢不精衷.绯衣赞者趣行事,升降拜起庄微躬.丁东环佩众泉咽,荧煌星斗千炬烘.瘦羊端笑古人细,肥马暂逐儿曹雄.指日欃枪落天外,告庙还看礼更丰."
"村妇相将入城去,呵之不止问其故.我闻官中新粜米,比似民间较钱数.常平常平法甚良,先帝惠泽隆陶唐.愿尔官吏且勤守,无使斯民流异方."
"村家爱桑如爱儿,问尔伐此将何为.几年年荒欠官债,卖薪输赋免鞭笞.来春叶子应不恶,邻家宜蚕有衣著.我独冻坐还歔欷,长官打人血流地."
"诗书学郎风骚客,奚奴控马黄尘陌.颓阳半岭促归鸦,断云无意横山碧.树头白塔孤城小,东风几度行人老.夹路桃花春雨余,落红万点无人扫."
"村翁七十倚柴扉,手障夕阳望牧儿.牧儿归来问牛饱,屋东几亩田未犂.邻老相邀趁秋社,神巫箫鼓欢连夜.明年还似今年熟,更拚醉倒篱根下."
"白马津北千里疆,郡县交错旗布方.广平僻峙黄流旁,蓄兵万指红满仓.守将恃才政弗臧,公掊私取贪如狼.扼兵之喉夺其粮,掊克帑藏资晏荒.群凶叫呶计则狂,敢以寸草骄太阳.遂拥鸷猛为主张,遂严统押分队行.遂排武库择刃铓,绛巾绣裳马龙骧.縻执守将如驱羊,面疏隐恶众踣伤.传呼戒关戍城隍,枚计豪户恣劫攘.金珠之余重弗将,老稚践蹂纷惊惶.潜挂巨索投壕墙,小斯流血大仆僵.或坐暗室遮屏床,或走曲巷杂病尪.九重闻之骇非常,急诏将士趋衡漳.鲸奔虎吼未就缰,择肉而食谁敢当.陈侯半世耽文章,再随计吏观国光.才则有余命不偿,时吐愤气干穹苍.古人一言靖猾强,牋简万世名飞扬.谁能幽窗勘铅黄,俯与群蚁争毫芒.乃袖空手赴贼场,吾有寸舌充剑枪.剖析祸福声琅琅,傥昏不从死亦昌.辇钱五万倡厥乡,少顷倚叠平山冈.徽长钩大饵鲜香,彼其喁喁果争尝.戢牙伏爪威弭藏,再拜称谢君策良.径取渠帅众共戕,氛霾卷剥清风飏.万室相贺欢声长,微斯人兮吾俱亡.姓名朝夕奏未央,帝曰太守乏惠康.几使赤子罹祸殃,予嘉汝节敌秋霜.锡之京秩厉勤王,图厥后效吾所望.忠义之风久微茫,君今与古争煌煌.我作此诗备遗忘,会有史笔流芬芳."
"伤哉野老村下居,瘠田几亩聊自鉏.卒岁辛勤输税外,倒囷试量无斗储.牵衣索饭儿啼苦,妇姑相将挑叶煮.携家趁食奔四方,拚却饿死官路旁."
"小人拙直颇近真,放论动取儿曹嗔.何似饮醇浇舌本,醉来卧唱江南春."
"潭潭相府开日边,瑞光错落胜非烟.珊鞭皂帽千骑联,袖中各有崧高篇.惟公妙年少比肩,笔底词藻争春妍.千佛经上名高悬,层霄未许孤鸿鶱.牛刀稍奏惊九天,召对紫殿席为前.舌本治道如涌泉,重瞳屡瞩眷予偏.骎骎台省难淹延,径跻政府持论坚.彼奸不容外蕃宣,寺人炎炎国柄专.力尝抗之甘下迁,吾道不行乃命邅.岂能俯首学阿谝,青云斜飞二十年.皇家累圣宝箓传,太平推在商周先.金人穹帐邻幽燕,觇我弛备纷振鞭.长驱近甸罗戈鋋,赤子枕藉吁可怜.肉食者鄙议拘挛,金帛宝玩平山巅.并割三镇充垂涎,县官聪明新位干.搜举真相穷八埏,公镇北门惠化沿.左右国人皆曰贤,赐环归来胡不遄.父老泣把衣裙牵,白麻疏诏光台躔.挈提宇宙归陶甄,西北两路尚控弦.虽有盟好数弃捐,民贫到骨瘼未痊.宿弊如毛费除蠲,仁祖良规人所便.熙丰法误今判然,斡旋鸿钧须至权.规规小手徒自缠,昔欲裕民反招愆.兹其时矣盍勉旃,无使治行专颍川.上天有意扶危颠,俾公之寿自绵绵,不须辟谷学神仙."
"还家十日坐井底,北风吹我上高台.亭亭寒日光彩薄,幕空云影低徘徊.半折老木卧崖腹,衔枯野鹊时到来.沙飞客眼展不尽,雉楼向我争崔嵬.故人天涯云水隔,童背酒壶聊自开.胸中叠砢浇不下,旁人已嘲红满腮.西湖百步水作界,北城万瓦烟成堆.十年黄土涴双足,把筇今日踏霜苔.登高能赋我辈事,莫惜淡墨留墙隈.后日重来拂石坐,山阴陈迹空自哀."
"我闻刘纲古仙子,此郎无乃渠耳孙.平生邱壑有真趣,脱口误与儿辈论.杖藜乘兴绕山腹,拨碎松影寻云根.一拳疏翠万峦足,见之惊喜双颊温.挈来珍护等完璧,浸以清泚供金盆.窗前细看坐忘食,冷碧尚带烟岚痕.斗量明珠问君买,刮我十年尘眼昏.莫学卫公作痴计,苛戒直欲传后昆.高怀脱落万事细,一笑付余无吝言.手扪心玩挽归兴,夜来清梦惊哀猿."
"陇头一片白云飞,仆乎束装吾欲归.故人故人莫强挽,箧中流尘昏泪衣.泪衣虽昏尚堪著,庭前儿戏慈颜乐.官高如天印如斗,问君此乐应还有."
"虚堂夜坐灯微明,家无婢子谁学笙.徐而得之笑绝倒,数锨炉火围短罂.君势炎炎方得计,缘底不平为此鸣.诗人耳冷教坊乐,虫歌蛙吹聊娱情.天公有意慰酸冷,勺水便成鸾凤声.抽牵狂绪挽不断,呼儿漉酒飞银觥.须臾火尽竟何有,枕书酣卧衰颜頳.尚疑魂梦带余想,齁齁鼻息旁人惊."
"去年宋江起山东,白昼横戈犯城郭.杀人纷纷翦草如,九重闻之惨不乐.大书黄纸飞敕来,三十六人同拜爵.狞卒肥骖意气骄,士女骈观犹骇愕.今年杨江起河北,战阵规绳视前作.嗷嗷赤子阴有言,又愿官家早招却.我闻官职要与贤,辄啗此曹无乃错.招降况亦非上策,政诱潜凶嗣为虐.不如下诏省科繇,彼自归来守条约.小臣无路扪高天,安得狂词裨庙略."
"山色堆蓝重,水光拖练寒.主人看不足,终日凭栏干."
"翠石黏云湿,寒岩带藓深.树函怀古意,水印读书心.经济神犹在,幽栖迳可寻.青毡吾旧物,税驾卧山阴."
"寒意连朝进,祥霙万里通.洁身原有道,润物又成功.余霭犹吞日,狂飙漫走空.田翁钩膝语,贫里幸年丰."
"去意浮长汴,离怀咏晓灯.明时非不遇,幽黜坐无能.岁月惊双鬓,林泉许曲肱.从今藏羽翼,敢复觊飞腾."
"荔子欲传种,他年养老饕.试将千颗植,已喜寸萌高.岂耐雪霜苦,空惭浇灌劳.何殊茂陵客,藏核种蟠桃."
"岁晚霜风劲,束装千里行.别离交义重,老大宦情轻.歧路共人远,关山空月明.旗亭有浊酒,挥泪与君倾."
"之子欲西笑,我怀难具陈.从来妙风雅,此去脱埃尘.拟倩杯中物,暂留灯下人.可堪分手处,月色半林新."
"马足疲长路,林端霁色开.客程经十驿,村酒只三杯.病叶迎秋落,疏云送雨回.何当旋故里,趁日坐墙隈."
"把酒送秋去,此怀难具陈.十年江海梦,一几簿书尘.自叹栖栖者,谁怜落落人.渊明归思切,篱菊带霜新."
"千山倚奇峭,十日寄登临.宇宙蜂房小,功名虎穴深.诗多马上得,家只梦中寻.头白双亲健,飘零寸草心."
"霜梧一叶落,尘鬓几茎秋.夜久灯仍暗,人闲室自幽.文书遮眼具,仕宦活身谋.此话有谁领,寸心横百忧."
"幽人厌城市,结屋近松萝.一笛秋风急,千岩晚照多.竹根邻叟醉,牛背牧儿歌.笑杀青云友,朝绅换短蓑."
"行旌此去隔关山,顿觉幽斋笑语阑.后夜月明空似水,孤桐横膝向谁弹."
"昼闲人静睡相寻,幽鸟时时荐好音.唤起新秋一襟恨,南窗摇膝费孤吟."
"暮凉浮座暑光微,竹底风来暗举衣.假寐不知清夜久,挂檐星斗向人稀."
"毵毵官柳绿藏鸦,傍郭人烟三五家.见说今年寒食好,踏青归路看梨花."
"谁家临水亚朱扉,楼外风闲柳线垂.昨夜蒙蒙春雨小,杏花开到背阴枝."
"归计茫然殊未涯,倦游日久似无家.十年灯火有何效,赢得眼前生眩花."
"经霜落叶金堆地,过雨奇峰碧满门.要识丰年在何处,牧儿横笛下烟村."
"事纵未涯心已老,山虽许远梦能归.团蒲稳坐亦不恶,扪虱工夫趁早晖."
"酒薄仅能浮颊赤,灯寒故意学山青.新来鼻观无遮碍,觉得功名一味腥."
"涧底战骸霜雪枯,笼烟万瓦半荒墟.流离赤子马前泣,争问九重知也无."
"父老霑襟讼不平,千岩鬼哭乱泉声.乌鸢误饱忠义肉,点检战功谁眼明."
"皇家有道岁不恶,雪花如絮千里飞.老农夸杀麦本绿,一杯汤饼令汝肥."
"断云横碧暗平野,落照曳红明远村.回首半天云破处,一眉新月报黄昏."
"饭余日影转修廊,欹枕桐花堕小窗.为觅春风洗残梦,要令诗思敌澄江."
"绿暗红疏春事休,此身孑孑又西游.不堪回首斜阳外,一片黄云万古愁."
"何郎风味梅花瘦,楚客孤高蕙草芳.二子寥寥去人远,一编青竹姓名香."
"青衫一领缚闲身,饱识官街肥马尘.昨日友生双鲤至,怪人不忆故溪春."
"近郭一廛殊未涯,不堪眼底又春华.宦游趁食负惭色,大似田头拾粒鸦."
"风狂雨暗舟人惧,自委神明志不邪.投得苇湾波浪息,岸头烟火近人家."
"南枝春色弄微温,记得清香扑酒樽.今日相逢隔烟雾,扬州残梦足销魂."
"长爱孤标似君子,不禁横竹巧挤排.短幅离离乃遗像,至今寒蝶误飞来."
"半篙寒碧秋垂钓,一笛疏风夜倚楼.多少巫山旧家事,老来分付与东流."
"朝阳飞影战余寒,楼上高人久屈蟠.想见倚栏三盏后,醉横诗眼与天宽."
"化工错玉满京都,尚有痴云似积酥.马上官人冻颜赤,拥炉还羡老生无."
"雪意融融旋作泥,故山应是费攀跻.而今把笏谢樵子,马踏御街闻晓鸡."
"银涛万顷涨烟村,寂历茅檐上晓暾.春傲余寒邀不住,夜来偷入杏花园."
"黄沙苦染鬓毛斑,乞得琼瑰一寸悭.径欲南楼试鹤氅,拍天清气月如环."
"玉霙著砌晓斑斑,天惜丰年特地悭.爽气一屏山倚碧,冷光千叠水回环."
"布衾纸帐饯残冬,老眼俄惊晓日红.好梦追寻忘首尾,但闻窗外竹摇风."
"破篱残屋是谁家,一片斜阳万点鸦.驻马冈头无处问,漙漙清露湿黄花."
"半载长安客意寒,一鞭归兴旧家山.妻孥问我成何事,买得虚名满世间."
"一川晴日破春容,柳絮桃红赴望中.莫喜芳辰又来到,少年能耐几东风."
"坡头霜木秋半老,沙际水禽时一双.乞我短篷归去好,醉听夜雨卧荒江."
"雪彩鳞鳞照夜徂,化工游戏翦轻酥.竹声摇破梦千里,蓬迹转来天一隅.寒压短檠花自落,风惊别浦雁相呼.平明携杖前溪去,误入仙人白玉壶."
"天公应恐点琼葩,先遣飞廉卷恶沙.才短谬将身许国,岁寒还是客成家.故乡亲友驰清梦,老境文书眩碧花.须信玉妃仪卫肃,砌蛩庭鹊静无哗."
"纷纷儿辈只轻肥,不爱笼烟小黛眉.唯有幽人负高韵,为怜奇物直新诗.尘埃不染溪山梦,冠盖政妨麋鹿姿.何日茅檐列千嶂,倚藜细看碧参差."
"近侍传呼到集英,参差宫殿晓霞明.丹墀日对三千字,云翼风高九万程.天子临轩应动色,诸生阁笔总销声.胪传指日承新渥,千佛名经第姓名."
"乡人极口夸吾友,夸道新来葺妙居.东晋风流千载后,南窗潇洒数椽余.无肠可著犹贪酒,有眼能看肯废书.记取鲁人学柳下,不须辞米赋归欤."
"仆夫已饭车已巾,再拜别君愁始新.一事未成双鬓秃,百年能几半生贫.云山不断骎骎暮,花柳无边在在春.它日还家稍安稳,杖藜相过莫嫌频."
"诗老逢人细细夸,一溪春色定能佳.东风无意秀芳草,野鸟不言衔落花.拍拍浓愁浑似酒,悠悠短梦不禁茶.接䍠倒著归来晚,千古风流继习家."
"先生学业自无双,当代闻人共叹降.文采羡君高楚梦,诗声笑我类吴江.槐花过雨金堆砌,山色经秋碧满窗.一幅珠玑照尘眼,龙文端信笔能扛."
"问君何日赴神京,明日扬鞭数去程.风雪一天行客恨,关山千里故人情.铜台曾见三都赋,金阙行传二陆名.自许孤高谢凡客,从今有酒对谁倾."
"人生半在客途中,休著狂踪比断蓬.别后梦烦庄叟蝶,迩来书误子卿鸿.月同千里水云隔,天各一涯谈笑空.趁取重阳复诗社,要看红叶醉西风."
"寸心已老自宜休,误别云山岁几周.疏远骤依双凤阙,清贫仅剩一貂裘.与人不偶缘方凿,于世无求类直钩.何日张帆旋故国,坐呼明月醉江头."
"戎马南来久不归,山河残破一身微.功名误我等云过,岁月惊人还雪飞.每事恐贻千古笑,此生甘与众人违.艰难重系君亲念,血泪斑斑满客衣."
"自怜畴昔抱痴顽,不惯黄埃日跨鞍.荒径露霑旗尾润,幽窗尘锁笔头干.半林残照人烟晚,一笛秋风雁影寒.还有田园得归去,谁能俯首缚微官."
"云将剪水戏微茫,草木非春也自芳.坐上落来千片急,鬓间添得数丝长.气凌诗骨牋毫健,味借茶瓯齿颊香.久客天涯衣缝断,梦魂合眼到亲旁."
"昔人游宦久江湖,怪石嵌空骇里闾.一井深藏缘底事,百年不出待潜夫.弃捐泥土性仍在,睥睨林亭气渐苏.微物废兴犹有定,此生穷达漫长吁."
"北门昔日吾三友,今日樽前得一人.雍老滑稽垂白首,高郎文雅最青春.一飞小篆追秦相,两吐新诗近楚臣.落落星辰各千里,请君休说恐伤神."
"晏坐芸堂情太幽,仙家有地供闲游.冷官经月未尝醉,好景向人那得愁.宫殿风清鹤翅冷,池塘水白荷花秋.尊前不乐定痴煞,明日簿书堆案头."
"满眼羁愁不可裁,西风楼阁独持杯.一檠短梦寻家去,万瓦新霜逐雁来.富贵未涯身半老,云山何处首空回.呼儿涤砚酬佳句,试我胸中隐隐雷."
"金甲将军传好梦,铁冠道士寄新书.我与云长隔异代,翻疑此事太荒虚."
"中山忠义定何人,数月相从笑语真.未信功名孤壮志,不妨诗酒寄闲身.此来饱看千岩秀,归去遥知两鬓新.就使牧羊吾不恨,汉旄零落落花春."
"旧持汉节愧前人,闻许传来若不真.五鼓促回千里梦,一官妨尽百年身.关山吐月程程远,诗景含秋句句新.孤馆可能忘客恨,脱巾聊进一杯春."
"小桃脱萼柳梢柔,春色无边破客愁.好与永和修故事,一时人物尽风流."
"一笛秋风急,千岩晚照多.竹根邻叟醉,牛背牧儿歌."
"风摇庭树云拍天,雪花乱抛如翦绵.举头三日不见日,屋檐已欹街已填.富儿围炉笑浮颊,坐绕笙歌飞酒船.儒生屈膝冻欲死,犹呵秃笔书长牋.诗成吟哦不知了,儿饥索饭厨无烟.太平君子万民父,身居天上心民边.重怀长安桂玉费,急飞宸翰蠲屋钱.门前卖报走如水,家家顶祝神霄仙.小人犹有负暄见,轻繇薄税今当先.楚人得弓未为大,愿将此施均八埏."
"久伫白云下,兹晨慰所思.一鞭游宦处,三釜及亲时.宿雨开蔬甲,薰风卧麦旗.马头浮喜色,已被鹊先知."
"伏波将种材无敌,高谈指日期凌烟.团花战袍随万乘,胡为落此荒塞边.宪台郎中忠报国,径奏姓名丹扆前.闻道偷儿敢恣睢,怒髯森森张两肩.三石强弓如屈肘,丈五长戈如弄鞭.指挥健儿誓死战,酒酣一呼声动天.霸陵醉尉苦短弱,大似燕雀逐鹰鹯.何当遇贼拭尘眼,看尔跃马残贼咽."
"张侯自是风骚将,画月裁云三百篇.玉堂未许代王綍,聊作漫尉黄河边.绿林豪客玩国宪,探丸境上如鹰鹯.遣奴识天得秘策,一旦就戮逃无缘.霞旌霜刃鼓雷发,凯旋夹路人骈肩.元老闻之喜折屐,径入奏章丹扆前.伫□黄纸飞敕来,金印如斗官九迁.莫笑书生太疲软,时来亦许参凌烟."
"盍簪当日话殷勤,便著金兰较此心.相去不堪千里远,别来何况一年深.江山有路通幽梦,鱼雁无情断好音.管鲍贫交君记否,少陵曾为发悲吟."
"秋风秀庭槐,举子勤朝课.丹诏日边下,收揽不赀货.小陆富才藻,振笔追楚些.朱丝有知音,白雪定寡和.锐气压同流,龙泉不容剉.芥视青紫荣,未语手先唾.我昔游词场,一飞脱𫐘轲.咫尺看青霄,三年困巡逻.虚名损富贵,此生分寒饿.输他阿买辈,官高金印大.造物端戏人,益知吾道左.愿尔早著勋,替我云山卧."
"脱迹尘嚣外,悠然寄此亭.池平一鉴浄,山远数螺青.身世惊残梦,行藏忌独醒.惟闲即近道,不必玩丹经."
"篆壁蜗涎细,织檐蛛网圆.小轩幽梦破,竹露湿茶烟."
"伫立危亭醉眼宽,无边秋色夕阳间.牧儿腰笛挽牛去,却放半川云水闲."
"太原城角小军营,兀坐何人肯见临.半阴半晴天气杂,一去一住客思深.功名未信终相负,岁月无端早见侵.好在床头满壶酒,劝君休约十分斟."
"半竿晓日明柳梢,飞沙瞇眼东风豪.之子北归颜色好,黄纸写敕蓝染袍.只轮轧轧鸣长路,回首高冈隔烟雾.自怜不及路旁草,却解送君君到处."
"休辞十驿犯埃尘,花柳无边政可人.我坐宦囚归未得,仗君说与古溪春."
"新诗等𫄨绣,文采照座右.尤怜继绝唱,峥嵘竞高秀.词源眉山长,句法杜陵旧.相从今老矣,岂独歌邂逅.香林在何许,溢沸发岩窦.其流渐清温,脉助草木茂.岁旱添苗槁,一溉十倍收.追游记畴昔,我仆苦痛疚.别来隔兵火,荆榛挂猿狖.温温自然汤,蠲疴古非谬.我闻泉所发,江海远相透.其温本硫黄,气味自同臭.大哉无碍浴,天地不轻授.严霜与烈日,冬夏特异候.人生困凌薄,往往少中寿.飘飘澡雪力,狴犴忽蒙宥.春寒不喜出,块坐拨残槱.晦阴又连朔,夜雨屡通昼.谁能慰穷愁,邵州有贤守.开箧出大轴,令我和其后.此意重虚辱,勉彊忘固陋.吕侯卿相家,博学靡不究.会当似前人,嘉猷日告后.君看华清宫,诲淫似招寇.当年从千官,车马所奔辏.渔阳一炬火,曾不半钱售.争如寄僧房,泠泠灔苔甃.常遂尘土濯,永免脂粉漱."
"叨尘四十年,静计所得禄.十分才二三,清饿似饥鹄.中昨守义阳,一时苦穷促.忽闻柏台长,表荐彻聪目.不惟免罪戾,英游许追逐.接武宪漕间,寒庖见粱肉.从兄逮两载,种种荷推毂.容我数百辈,大矣空洞腹.为怜昔同升,相看日不足.芳时木芙蓉,唱酬动成轴.烧香每开奁,惠茗屡倾簏.青青阅冬夏,高视松柏独.顾我如碔砆,讵敢比良玉.而兄不我鄙,步骤俾继躅.是行集霰候,霜威日增肃.解维在朝夕,离绪可堪触.恋恋重掺袪,移庖过吾屋.紫嚢出巨编,还我海陵录.全家被燕衎,日尽继以烛.何人鲙红鲜,想见鳊项缩.腹腴愧偏劝,佐此一杯绿.实筐出越罗,币帛更加束.酒阑儿女曹,起舞应歌曲.殷勤药石诲,美疢肯滋毒.新诗追古作,高义激颓俗.临岐沐宠贶,固陋敢虚辱.但惭水底蛙,勉趁丝与竹.正尔无足道,聊用资报复.谦谦古君子,厚德卑自牧.请歌伐木篇,敬谢酾藇速."
"四海皆兄弟,三界是道场.果且无彼我,安用分封疆.胡公历阳来,气焰何可当.威严走邸吏,不露太守章.锦衣荣会稽,暮雨成高唐.观望改侪辈,鸡群鹤昂昂.斯民苦兵火,有意哀劳伤.岂无九转丹,为助千金方.古来记循吏,不称苟道将.杀弟自取酷,防人人所防.子潜去少室,渊明恋柴桑.出处虽异事,一梦归黄粱.昔日骨己朽,伤哉今也亡.邶国歌柏舟,曹风赋鹈梁.秋来河伯喜,未睹若与洋.大小自有见,一笑还两忘.我生分每越,泉石成膏肓.弃遗等麟角,空虚漫龟肠.常欲埋车轮,除奸继张纲.召此人气和,致彼天时康.语之有暇矣,未窥夫子墙.理所不可及,马腹徒鞭长.讵知王者师,异日韩张良.愿言三顾庐,卧龙起南阳."
"三公与刺史,秩等二千石.人生不知足,奔驰竟朝夕.谁能话名理,尊酒时促席.贤愚大相远,丛玕映丛荻.多谢张南巢,诗筒肯予觅.琅琅若明珠,其来自灵壁.僧房聊解鞍,当暑得偃息.挽回清微风,笔有万钧力."
"春寒不肯去,谷雨犹裌衣.溪流灔池塘,远看绿生漪.识君恨不早,语离我心悲.行行欲何往,丞郡金房西."
"颠风送飞雨,日日吼东北.簷声决江河,倾泻不成滴.朝来喜新霁,晨光透云隙.垂杨翠幄开,远岫青盖立.孔君公事暇,侯子归期逼.开樽且精设,论文萃清集.顾我老无能,分甘口挂壁.行矣不可挽,思君浩无极."
"吾友李粹老,少也游胶庠.六年得一第,自谓贵且昌.衽席不知戒,飞黄中道僵.三阅大渊献,岁月亦已长.嗟嗟死非所,至今未能忘.忠言类良药,苦口不见尝.那知兵火余,获见同舍郎.来丞濡须郡,两岁依余光.邂逅偶及此,为之泪淋浪.高义藉激薄,美政称扶伤.康沂富邦国,何独歌王祥.江城四月尽,麦熟梅子黄.归欤佐吾君,谈笑跻羲皇.遥应不可留,船头鼔其镗."
"荆棘困松柏,风雨乱昏晓.干戈几时息,年来费天讨.孤芳如谢安,端恐非小草.此意谁人知,伊余相自保."
"不学桃与李,芬芳竞春时.天公岂多情,清露为君迟.荣悴休问命,冷暖当自知.青荧夜窗灯,相对哦新诗."
"离索自可笑,衰迟谁见怜.亭亭揺落中,一枝小窗前.正色有家法,细看清且妍.浮觞未云晚,松醪吾所便."
"经年混蒿艾,蕴藏应待时.清香密渍沉,微风助纷披.宋玉昧秋意,乃作儿女悲.君子有所养,因君观解颐."
"道人如青松,孤高不成丛.爱此黄金花,萧然有淳风.新诗皎秋月,警我野性慵.佳意不在酒,此身今醉翁."
"介寿诚有取,无问人所宜.君看菊花潭,事见桃源诗.东坡百世士,敢比流俗知.相逢勿相失,不醉欲何时."
"黄花如故人,别久喜复面.浇泥一杯酒,安用较深浅.清霜开浮云,黄落信风卷.岩岩幽素姿,秋来不多见."
"扬波欲澄浊,孰若波暂停.止波浊自澄,万象无逃形.世人竞驰骛,方寸不得宁.投闲幸一来,先生常独醒."
"距春尚旬月,春信已回柳.时来芝与菌,往往出粪朽.流俗不自重,困穷变操守.贵贱等人耳,未易遽薄厚.桃李何敢轻,所报必瑶玖.一笑置勿论,旨有君子酒."
"浮云开西风,落木下夕阳.谁人步东篱,采菊哦秋光.悠然若有思,此意何可量.南山适当前,翠色摩穹苍.我心不期见,我眼偶相望.咄哉逐兽夫,泰山空在旁."
"我闻西灵鹫,幽奇冠龙舒.山神知我来,夜雨自涤除.篮舁犯霏微,敢惮石径纡.清风偃林柯,征衣尽霑濡.樵人向我言,君行欲何如.松杉已在望,尚有七里余.崎岖雨过水,蹊云上天衢.飞楼及涌殿,峥嵘映浮屠.幽鸟若相喜,好音弄笙竽.为言一宿觉,何妨更踟蹰."
"黎明发龙门,亭午憩西院.冒雨且不辞,宁能避泥溅.是行良不恶,此处殊可恋.从今山中人,何独识吾面."
"我有数亩园,荒秽索锄理.干戈何许久,生意困屠毁.道也其兴与,时哉亦甚矣.去年失短吕,培植乏驱使.今年得老杨,衰病更临起.晚菘已芜没,早韭就茅靡.菁菁何所有,莴苣独牛耳.纵苦可自珍,供盘况潇洒.银条直且甘,风味胡伯始.其视李太尉,小人与君子.明明如古鉴,不虑纤尘止.廓廓若太清,强欲浮云滓.老氏有遗训,重去彼取此.方今向太平,皋夔正端委.台省登硕德,要荒窜诬毁.击寇岂无人,蕃将来黑齿.破齐在不日,逆以诛正已.停观劳还役,杖杜颙采芑.万邦遇有道,贫贱古人耻.文王来吕夷,汉祖致园绮.异时免沟坑,愿附织贝篚."
"古人即耒耜,自有中田庐.看君种田庵,名异实则如.涤场归去来,宫功不容纾."
"高堂面山水,境与动静兼.惟动故能乐,惟静故能廉.乐也知有余,廉也笑无餍."
"半年去城府,寤寐溪东扉.有时得君书,想像抉石猊.岂知纪渻子,养气如养鸡.应响与疾视,一洗三旬非.我生坐穷困,哆侈伤南箕.鼷鼠亦何物,焉用千钧机.封侯絣澼絖,药等手不龟.所用有异耳,此言寓非巵.梅蕾良可人,如椒缀南枝.芬芳想不晚,太皥方执视."
"我狂众所易,頼有君见容.十年卧岩壑,百念付一空.新诗似流泉,涓涓江汉供.人言鸡群鹤,我目霜中松.相距无两舍,会见何溟蒙.谁能写离索,正藉诗思工."
"我技类族庖,用刀常月更.君才妙天下,游刃得我惊.前年获相值,因忆吴中行.一别忽两载,依然旧交情.新诗璧夜光,厥价轻连城.相思不可见,把玩我愿盈.笔札擅南州,文章动西京.行矣秋风高,更听宾鸿声."
"剜苔得古鉴,湛湛清不浑.大哉壶中天,勿与俗子言.谁能时汲井,注兹老瓦盆.欲观从容鯈,无羡横海鲲."
"少皥司肃杀,于渠独留情.一枝黄金花,照眼增双明.香清露溥溥,秀色云英英.会当饮潭水,使我病骨轻."
"胸次富盘错,笔端妙苍翠.霜枝岂人为,烟叶有生意.与可骨已朽,此法谁复嗣.伟哉寻丈姿,绰有万尺势."
"春睡酣带酒,晚食美当肉.细观东坡诗,万事贵精熟.一阴七十日,雨意犹未足.山云开复合,簷溜断还续.东邻娇痴儿,索饭恣啼哭.惊廻梦中蝶,重把君诗读."
"会河村店西,沙水清练练.我行独带月,滉漾掣金线.凝寒逼征衣,霜华重如霰.至此怀僧弥,老泪几欲泫."
"新诗似霜月,谛玩清且好.欲见势未能,思君令人老.启蛰在朝夕,雷雨发枯槁.愿言从杖屦,高吟备搜讨."
"低迷委径柳,氛氲被池莲.亭前秋雨余,明月来婵娟.高台甃苍玉,清风夜周旋.举杯属姮娥,醉舞还蹁蹮."
"芳榭遶流水,春余半篙绿.登临赏幽花,兹亦我所欲.小桥果何往,长堤正相属.朝看龟鱼游,晚听鸥鹭浴."
"衰年因羁旅,百念日萦绕.蓍龟亦何知,忧来又将老.出处稍不慎,远志成小草.堂阴有孤芳,纷葩照人好.谁将忘忧姿,撷芼等苹藻.充肠固甚慰,入鼎可堪扰.糠籺贫者事,甚矣兄逐嫂.异时餍粱肉,记此一羮饱."
"春秋有罗国,之子岂其后.家传锦嚢书,相地走淮右.为问何所宗,此法古所授.卜瀍与卜宅,周孔语非谬.用能游公卿,所至术辄售.有时过吾庐,乘间得频扣.谈诗涉坡谷,说卦本爻繇.是名阴阳家,未可容易诟.归欤春雨霁,飞花扑襟袖.遥怜玉笥峰,岿然插天秀."
"百里寄一令,于民为最亲.休戚咳唾间,讵可非其人.赵侯古循吏,当世无等伦.朅来宰濡须,旧政俱更新.虽无赫赫名,吏戢民称仁.善良仰若父,奸欺畏如神.幸哉百里地,两载销颦呻.果膺君相知,赞书下枫宸.不终三年淹,径作帅幕宾.秋风散炎酷,夜雨清埃尘.宁容卧辙留,高樯舣江濵.君看眉间黄,华近兹其因."
"萧然数株梅,皓与雪相映.临池鍳疏影,影落大圆镜.不烦粉涂株,寒光助严靓."
"朝来怯秋霜,生撇瓮里清.我老颜已衰,一杯聊发赪.村尨恠我醉,忽吠三两声.蜀月不可见,宿云有新行."
"舟来自金沙,敢避江路绕.计程逾五月,书劳比三考.湖阴见君处,取别殊草草.因思会面难,相从意弥好.新诗何所似,绘绣错华藻.赓酬愧空疏,秪益我心搅.亨否有时命,恭倨任妻嫂.行矣无忘饥,俗谚戒一饱."
"我生坐疏拙,逢人辄倾倒.语言无浅深,出口被伊恼.为孽匪天作,受攻本谁造.惩非每嚼舌,事已复自蹈.可怜愚不灵,蹭蹬到今老.识君无几时,底里见襟抱.古人重倾盖,相从恨不早.是行若登仙,江山为君好.无繇挽画鹢,此意增恋嫪.何当寄相思,临风慰衰槁."
"永叔爱清颍,明仲乐阳羡.投老获所归,为计亦良便.何如强健时,从官山水县.升虚得吉卜,怳若地祗荐.曾侯卿相种,才业固邦彦.而况盛德后,世祀乃天眷.式古吾畏友,被命按邮传.来归自濠梁,访我出诗卷.为言有华宗,畴昔无半面.相逢遂相喜,笑语至舞忭.其家负家山,山水家可恋.松篁递森列,冈峦互萦转.台池及花草,高下烂明绚.粲然图一幅,规橅坐中见.予尝赋此诗,好事敢独擅.纵横一千字,把玩不知倦.桐庐在何许,东望眼欲眩.子陵亦往矣,钓濑清练练.家山亘今昔,昔隠今始现.彼美曾侯贤,何当睹岩电."
"群山俯平湖,冰壶浸蒲璧.奫沦五千顷,岝峉一万尺.苍松偃旌盖,翠竹森剑戟.纤尘不可到,湛湛见沙碛.诗人嗜好异,方寸富泉石.堂成欲临赋,牋管罗几席.偶然对涟漪,微风缓揺碧.高吟寓动静,真赏废晨夕.璇题壮簷楹,玉轴走宾客.清商入葱蒨,积雨洗炎赫.翺翔下幽鹭,从容出圆鲫.穿荷过独舸,傍柳倚轻策.此兴复不浅,何日当有获.君方事闲放,佳处勿轻掷.明年谷鸣驺,金闺遂通籍."
"我闻无量寿,世作天人师.有祷必应感,如形影随之.吾见盛德士,吏隠江之湄.岩岩栋梁材,为桷岂所宜.守道心自适,怡然见双眉.何当日千里,整顿黄金羁.嗟予拙无用,正坐千林姿.荷兄独青眼,少雪群儿欺.兰菊虽异芳,春秋莫予遗.相逢一尊酒,驻马聊共持.偶观香雾鬰,仿佛初生时.愿兄寿无量,登庸侍彤墀.年年遇今日,酌酒共瑶巵."
"金缕不相称,纨素新裁衣.坐令时世粧,屏迹从招挥.施粉定太白,增分却成肥.须知冰雪肌,秋月扬明辉.来从姑射山,一洗百念非.何烦障青绫,高谈解郎围.亭亭翠盖中,老眼省见稀.揺风自披拂,照水相因依.傍观慎无前,恐犯丞相威.不如太华巅,食藕家翠微."
"物态有荣悴,时令互消长.堕身名利场,鱼鸟在罗网.岂无金屈巵,听此石方响.残花日晴阴,落絮风下上.春事虽已阑,余芳尚堪赏.我有临溪亭,疏棂为君敞.青青小荷钱,雅与水相养.狂吟醉题壁,纵步懒扶杖.仰止李谪仙,笔端走群象.九原不可作,夜梦见精爽.栖栖亦固矣,君子坦荡荡.相期醉酴醿,偕来众无鞅."
"朝来转西风,天巧借吾便.解维溢江口,去若弦上箭.水光漾朝曦,过浪掣惊电.周旋谢神贶,冠坐敢不变.斯须走四驿,俛仰蓦二县.谁知久留滞,一旦乃适愿.吾闻信由中,溪毛可羞荐.咄哉和氏璞,底事待三献.亨否自有时,时亨百无谴.雷声在渊默,若讷故大辨.千岩与万壑,左右供几砚.落帆风亦止,璧月熨江练."
"浮渡竟何处,欲游未能游.梦寐金谷岩,神往形独留.异哉城市中,芳菲自春秋.长红杂团绿,结成岩穴幽."
"人生无百年,半被忧患苦.其间开口笑,一月仅四五.谁能盻庭柯,怡然见眉宇.积财不得用,真是守钱虏."
"桃源果何处,溪流出残红.忽然见桃花,灼灼揺春风.蒸成日邉霞,高吟思无穷."
"我闻轮人扁,妙解书中义.当其听读书,默识圣人意.忽然释椎凿,有问发兹秘.虽云圣人语,糟粕岂精粹.齐侯诘其说,无说当致死.请以斵轮观,固入要非易.不徐仍不疾,心手在相契.是中有数存,非言所能既.扁也亦何人,所得乃至此.固知斯道在,天下本无二.观君榜斯堂,令我端拜议.想见堂中书,填箱溢巾笥.纵横三万卷,一覧悉能记.左右逢其原,下笔不能缀.我昔摄东城,君时尚童穉.如闻侍先公,往矣江之涘.崎岖三十载,于此忽相值.出示诸公诗,圭璧烂庭瑞.君家依水竹,亭台缭幽邃.作堂于其间,读书乃其事.嗜好与人殊,可以见君志.明年冠群英,先正秘书字."
"湖光浩无际,远与列岫并.风澄烟雾开,炯若镜面平.高人对万变,寸田常默耕.扰扰亦何为,岂容方寸撄.有时鉴湖光,爱其静而明.那知水是物,心清物还清.徘徊不忍去,杰阁指顾成.阁成何所喜,画栋连朱甍.大江西南来,群山东北横.江山不待招,宛转趋簷楹.诹度多暇日,登临有余情.论文一樽酒,对客手自倾.酒阑复徜徉,观书弄颍泓.使人之意消,鄙吝何由萌.嗟予顽钝姿,栖栖亦劳生.从今事疏瀹,永守清心盟."
"江城五月雨,千里荷花香.清风吹葛衣,铃斋有余凉.日晏吏卒散,槐阴扫高堂.归来欲偃仰,叹息不敢康.设醴致佳客,论交到相忘.高文如大烹,未惯染指尝.何当侍函文,获赋蔓草章.君方扶揺抟,我独蓬蒿翔.生平一壑美,未见北海洋.愿言承至教,虽老当自强."
"鲁僖有贤裔,家在吴江东.宏词与奥学,浩渺江无穷.魁然栋梁姿,久困荆棘中.抱能未施邦,殆与张籍同.人皆盲于心,我目昏不蒙.而君乃勇退,奉祠环堵宫.筑圃号通隠,花竹罗青红.郡山涌其前,湖光湛冲瀜.日哦松菊间,志气骄王公.客来醉需堂,饮食霑奴童.嗟予老且倦,齿豁仍头童.田芜未能归,惭愧通隠翁."
"荀卿重无祸,老氏贵不辱.不辱非暂荣,无祸乃长福.咄哉名利场,甚矣身世梏.得侯方丏公,怀金未忘玉.经营蛾赴火,奔走蝇嗜肉.方当从后抟,宁复念前覆.李斯悲黄犬,扬雄诮丹毂.二者倘胥失,万此亦何足.是理甚易知,允蹈君所独.使人之意销,岂止我心服.不贪子罕宝,属厌女寛腹.庶几闻高风,将遂变流俗."
"皇天久不雨,既雨晴亦好.食已得从容,偕行石城道.桑麻光似泼,山林净如澡.苍苔长绿发,嫩竹揺翠葆.离离实攅椅,蔌蔌花褪枣.风梢水中蒲,烟叶湖外草.新秧良可喜,勃然见兴槁.老农竞耘耔,出作恨不早.谁家列午饷,蔬笋杂鲜薧.田头立妇子,柳下坐翁媪.宁能择丰甘,放筯等一扫.旁观犹快意,想见慰倾倒.嗟予少力穯,自取宦游恼.何当赋归来,须髪已华皓."
"十年放江湖,亲朋益疏散.不知跬步间,游览有奇观.因君寄新诗,心目益凄断.东城俯荻洲,下有鱼鸟乱.想见江南山,终日对书案.小立笻杖倚,兀坐葛巾岸.高情渺云外,竑议涉唐汉.嗟予衰且老,儿辈逼婚冠.岂复敢言诗,观诗重增叹.舂容来大轴,玩味起顽懦.穷愁欲谁知,富贵当自断.探虎愧吕蒙,思鲈抗张翰.别来能几时,鬓髪暗凋换.养成杜甫懒,甘作元结漫.何当遂拂衣,疲马解缰绊.卜邻大期东,携酒日相看."
"山祇不爱宝,倾写白玉霙.秋阳正炎赫,喷薄争清明.我疑石韬玉,白虹贯岩泓.源源自何来,万古风雷声."
"浮光我家尉,近处惟高安.尝欲为亲择,敢作非意干.忆昔从东来,飞雪凌羁单.青春不可挽,明月裁齐纨.三釡竟何地,一囊今屡殚.我有醉翁吟,试从徽外弹.古人骨已朽,知音果哉难.挛拳抱枝蝉,未露先号寒.缅想江南山,琼梳碧成攅.僧窗开南薫,俯仰天地寛.诗成有佳句,往往胜得官."
"我昔丞历阳,好笔得柳生.维时习治久,群盗方纵横.生售数毛颕,一一简择精.作字可人意,为我供笔耕.不知二十年,天下乃复平.尔贫技不售,我困功无成.布衫负篛笠,羸然过柴荆.我老废读书,无意游管城.千钱与斗米,聊尔饷此行.归家饱妻子,一笑嘲彭亨."
"鼠腊要非玉,箎声偶先埙.穷通一生事,早晚焉足论.行行欲何之,阔步登金门.有意韩淮阴,报雠如报恩."
"西风晓飞霜,猎猎吹征袍.丁宁顾婢语,肯效儿女曹.举鞭问长安,诗海今谁豪.我欲从之游,痛饮歌离骚."
"文章我家勃,人唤腹为藁.随行载中书,所至得挥扫.新诗如秋月,皎皎清更好.惠连有佳梦,池塘遍春草."
"梅花破朝寒,似欲壮行色.骎骎小骊驹,回首便数驿.一鹗在云路,鸷鸟空累百.从令马宾王,不是新丰客."
"君子赠以言,古人重相送.大梁在何许,我心欲飞动.兄才如青钱,万选仍万中.行矣喜冬晴,北方地多冻."
"典午接曹氏,其风扇浮虚.当时波浪从,高谈乃其余.竹诚松柏流,一日不可无.子猷为此语,千古谁能渝.堂堂韩退之,议论荀扬徒.咏竹美清閟,长篇载诸书.吉祥在无为,隠若西南隅.我来过梅雨,新竹环精庐.风梢弄苍筤,日影穿扶疏.高标挺直节,劲特凌万夫.道人谓予言,吾方葺吾居.公其为吾名,要令与实符.清閟退之咏,是轩良不孤.何当对此君,搜吟更踌躇."
"我本山中人,当暑玩泉石.高吟清风朝,长啸明月夕.前年徙江城,舴艋劣容席.是时暑雨过,黄流没青荻.城中无置锥,僦舍至三易.迩来成小筑,风月得相觅.执热想飞瀑,白练挂苍壁.顿从釡甑中,令我获蘓息.尤怜昨夜雨,洒濯有余力."
"幽人爱九华,胸臆富岩窦.叠石谈笑顷,窗间列远岫.一拳傥兴云,其功等高秀.君看负山者,盍亦备兹寇."
"我笑陶彭泽,门栽五株柳.柳成复自号,清阴亦何有.岂如两分行,一径入花薮.白氊春尽时,青障雨晴后."
"老松如蛟龙,气夺百万军.根蟠苍崖石,梢拂青天云.山神护野火,地主诃樵斤.魁然栋梁材,为之献吾君."
"白莲如玉人,高洁谢脂泽.圆荷作翠盖,掩映秋水碧.小亭日相对,无言倚轻策."
"或言千树橘,贵可比封君.先生种橘意,此计何足云.珍绝色香味,解酲有余勲."
"倚竹有佳人,天寒玉肌温.永怀经年别,及此春日暄.幽闲谁与娱,依依映丘樊.计台二三友,才高工拨繁.幕府公事退,联镳出郊原.城南富卉木,胜处陈家园.东风发萌芽,柳眼暗若昏.昨宵一阵雨,清爽到乾坤.植杖芳草径,系马枯桑根.观梅不忍去,错爼罗金樽.主人笑揖客,徘徊倚朱门.指麾群儿辈,薪水相抚存.邻妇抹红粧,来觇攀篱援.酒酣诗思逸,笔力华旗搴.姜盐芼芜菁,绝胜瓠叶幡.萧然出尘姿,飘飘欲腾掀.桃李分当避,蜂蝶那敢喧.谁能移将归,栽培拥高垣.要令百种花,俯伏争趋奔.不烦频出游,正恐嘲短辕.太簇初应律,飞霙尚翩翩.何妨醉瑶舟,大嚼供炮燔.手撚一枝春,吟笑穷曛暾.可怜廊庙具,沉滞三家村.和羮似不晚,作诗与招魂."
"冻云不成雨,巧作白玉霙.寒光僣晓色,报我东窗明.起来拨残灰,煖酒手自倾.多谢曲居士,于人殊有情."
"前村不多地,坐觉阻且长.梅花应已开,鼻观来清香.天公爱衰朽,古木敲鸣珰.僵仆巧耐寒,冰柱生承浆."
"青腰夜种玉,不见稠与稀.将军欲何往,滹沱正流澌.软火烧黄精,我尔宁苦饥.行行复行行,舌在请勿疑."
"瑶林我家风,银色佛世界.泠泠一川水,淙玉漱寒瀬.敲冰往得鱼,拨冻自挑菜.山居果如此,冷暖任交态."
"黄花如幽人,别来心念之.邂逅适我愿,讵可无一辞.缅怀东篱游,旧与西风期.乞我三百株,烂醉风前杯.休文有佳裔,咳唾成新诗.把玩乞菊章,颇愧前篇非.寄言崔蓝田,舍之复谁贻."
"奔霆响空山,飞连挂绝壁.毛发忽森竖,精神共英特.平生丘壑姿,至此意颇适.何必游九华,龙眠自尤物."
"雨雹碎晴峰,珠玑泻石壁.势增九军勇,气压百夫特.先生我辈人,一见愿自适.壮哉三瀑泉,表表尘外物."
"烈日冰雪皎,淡烟玉虹明.谁云真珠帘,要之亦强名.我来少踌躇,一洗尘埃清.便欲觅千斛,为压归装轻."
"去年入山时,孟夏暑犹薄.来观云母泉,阴崖坐盘礴.老禅披荆榛,经营始兴作.山空斤斧响,丁丁振林壑.俛仰恰周星,炎赫若凌薄.昨朝发岳阳,东风怒还恶.惊涛送轻舟,十里沙头落.投凉不待晓,肩舆上硗确.僧徒笑相迎,此意安可却.高亭荫白茅,群峰峙青廓.偕行二三子,临泉一杯酌.呼僮瀹石鼎,煮汤旋和药.谁令俗士驾,急去能不怍.因成数句语,聊发后来噱."
"宿雁惊江渚,饿彪啸林丘.不知雪如许,但怪风飕飗.起看堂前柳,枯梢戞鸣球.安得万家春,解我饥寒忧.旋支折脚铛,移灯视床头.发蒙余半缾,聊温三四瓯.鸣肠时一沃,曲身渐和柔.遥应原野间,锦衾覆厘麰.农夫庤钱镈,指日望有秋.愿言开同云,东郊从春游."
"小人南郭綦,君子东家丘.相从濡须坞,雪案风飕飗.眼界眩兜绵,耳根哄鸣球.何妨具杯酌,一笑寛百忧.不见刘带花,逢愁但揺头.时来看崔卢,姓名复金瓯.我愿霁晨霜,栗烈还温柔.黄金著高柳,绿浪翻来麰.要令扶犁儿,力田遂逢秋.饱食奚所须,鼓腹同天游."
"新诗清绝俗,想见胸中丘.飞泉落高峰,风声助飕飗.又如清庙中,河图见天球.不惟竦观瞻,玩之可忘忧.是行何处来,楚尾连吴头.一杯聊效芹,大似胜茶瓯.赓我喜雪章,词情和且柔.久旱民苦饥,重怜来与麰.勃焉来争春,富哉麰向秋.吾君德无边,今与和气游."
"我欲访蓬莱,长笑挹浮丘.此身插两翼,泠然御飕飗.楼台耸琼瑶,草木丛珠球.周旋于其间,不知尘世忧.愿言久未遂,俛仰今白头.茅斋夜飞雪,碎玉敲风瓯.平生鐡石肠,化作绕指柔.年饥百无赢,接新待来麰.君才似雕鹗,修翎正横秋.冲天在不日,入侍岩廊游."
"白沙浥夜雨,苍松弄朝日.清风满行路,骎骎马蹄疾.溪声静如漱,岚翠浓欲滴.我岂山中僧,前身饱游历."
"重门掩松篁,杰阁戞霄汉.溪流水晶软,石栈云母粲.清游不可失,微劳敢言惮.斜阳无相催,我欲濯尘汗."
"闲居遇重九,对酒怀陶生.陶生不可见,爱此重九名.清霜肃时令,天宇增高明.依依远山色,隠隠宾鸿声.泛酒黄金花,人言可延龄.嗟予不解饮,酒到从之倾.嫣然木芙蓉,揺风倚东荣.虽无窈窕歌,自足娱吾情.鼓琴复何为,年来泯亏成."
"长安一夜雪,酒价涌朝市.何人独耐寒,翛然立庭砌.盈盈竹间梅,靓粧欲谁媚.冰肌与玉骨,似不胜风袂.丰年贵三白,麟凤敢称瑞.要令舆论协,庶遂我心慰.春回在朝夕,枯荄动和气.尤怜麦盖锦,秀发功必倍.忧葵亦何为,度日同度岁.不如拥百城,陶然六经醉."
"同云昼暗空,孤城早休市.行人失道路,贺客拥堦砌.翻缟语亦工,飞絮思争媚.飘飘何所似,想见六铢袂.盈尺信为大,三白乃成瑞.梅花不畏寒,点缀若相慰.高吟撚冻须,诗社颇增气.薫然一杯酒,神速功力倍.来麰被余润,预可占有岁.便当呼老农,泼醅取沉醉."
"我笑袁司徒,闭户雪中市.高眠罢炊爨,冰榻对瑶砌.岂如王孝伯,鹤氅鬬清媚.随风杨柳花,纵横扑襟袂.冬温犯春令,破白已为瑞.何妨盈地尺,万井共欢慰.草木含余滋,山川鬰佳气.清寒入诗骨,敢问酒价倍.日月同过鸟,燔烈又兴岁.老大不足悲,吾今但心醉."
"我生动多艰,一笑不易得.朅来坐逆旅,俯仰空太息.吾人当代秀,文章擅华国.分携十四载,复此见颜色.怱怱未及款,归程忽云逼.愿君因索涂,为我指南北.金门与玉堂,努力事登陟.闲将咫尺书,因风寄相忆."
"青青原上草,初生殆毫芒.迩来没蓬蒿,似有三尺强.春晖主发生,万物资余光.迟迟虽不暴,萋萋自能长.条风与糓雨,其功固难量.予尝优劣之,岂得相辈行.大哉发生恩,欲报不可偿.东野古纯孝,作诗本肝肠.怀亲感春晖,义见游子章.凯风亦远矣,此道何茫茫.惟余东野诗,千古遥相望.张公雷江人,鸡群鹤昂昂.冰鱼与冬笋,志慕孟与王.结庐守松楸,至行称淮乡.我不识君面,因诗得其详."
"我生非我有,天地暂委形.谛观子若孙,相值如浮萍.崔昭与李兼,甚矣愚不灵.积钱遗芸窟,转手还星星.何如散籯金,人遗以一经.韦贤不可作,高风看典型.公家世植德,兰玉滋芳馨.三鳣偶堕砌,伯鱼初过庭.明明有圣训,言之尔其听.退而学诗礼,斋扉昼长扄.矻矻对月牖,孜孜守风棂.冬映孙子雪,夜聚车公萤.有时闻诵诗,流泉韵泠泠.悬知睟见面,岩电仍双荧.行当擢贤科,发策惊天廷.致君此其术,何独取紫青."
"涉春苦淫雨,连绵过梅夏.西来二十日,终朝走泥溠.林霏欲开户,簷溜又淙夜.势如黄河翻,声若沧海泻.颓垣就崩摧,败屋遂倾卸.垂成麦伤潦,将老蚕病柘.那知困羁旅,正恐害耕稼.痛哉兵火余,人物久凋谢.疮痍索抚养,嵬琐烦教化.方推中牟恭,复获颍川覇.是行良不恶,渐美同噉蔗.况承双鱼书,敢缓千里驾.平生慕山水,寻胜每偷暇.何妨见君子,大厌顾荣炙.一举欣两得,重趼轻百舍.登临兴何穷,吟咏乐无价.猿鹤互酬对,云烟竞邀迓.岩松升龙矫,溪桥断虹跨.尚恨阻丰隆,未果访姑射.须烦段文昌,一出补天罅."
"渊明晋高士,从官非所好.当时令彭泽,为米聊寄傲.公田三百畆,一稔足炊䤖.明年春二月,农以仲春告.为言当举趾,西畴雨如膏.雨后春日迟,不寒亦不暴.欣欣木争荣,民析肯居隩.感此万物时,吾年廹衰眊.余生复几许,遑遑近颠倒.翩然赋归去,岂为折腰躁.兄也今渊明,强盛当远到.学问穷古始,文章配盘诰.十年宰两邑,五月政三报.去冬得兄书,怜我加慰劳.仁言暖于帛,失喜至舞蹈.其间何所云,作亭县之奥.为农榜告春,此意在劝导.我欲求子诗,并以示倪耄.春作苟尽力,秋成可无祷.先当起疲瘵,次用振凋耗.别来忽九载,触绪增恋嫪.塞命敢不勉,一笑一杯犒."
"朝日不受雾,晴光似晖晖.忽然快我心,清风为解围.坐见九里松,旌幢碧相依.天竺了在望,上有祥云微.西湖一千顷,圆荷覆青衣.轻舟竞游览,往往俗客稀.幸及新雨霁,欣逢露初晞.水光与山色,高低映郊畿.佳哉气葱鬰,观阙何巍巍.谁云门庭远,咫尺永天威.诸公萃俊杰,高论玉麈挥.载酒旨且多,不醉无庸归.余欢到献酢,灔灔双鸳飞.新诗烂锦段,想见劳心机.顾我虽百拙,续貂重相违.明年若重来,种种当如几."
"云峰拥棱层,不动若顽石.追凉困无所,何当日云夕.挥箑汗如流,欲卧莫安席.云头从北来,微风动疏荻.滂沱一尺雨,旱魃惊辟易.巾屦获暂御,尊酒容复覔.谁怜贫长卿,空洞家四壁.熬熬炉炭中,万物同一息.明朝槁苗兴,农畆歌帝力."
"去年夏六月,我来自临安.滂沲一夜雨,原隰俱弥漫.俛仰忽再秋,秋旱畎浍亁.嘉谷槁垂尽,万口空长叹.我从相山来,朝云起巑岏.油然遍寰宇,半道濡征鞍.亭午至君家,簷声落惊湍.诘旦视大田,青青已堪看.会见百室盈,陋巷饱一箪.何独解君忧,我心其少寛.袭芳富卉木,秋炎苦摧残.柯叶顿欣荣,秀色良可餐.速宜置尊酒,一洗儒生酸.我虽不解饮,醒狂佐君欢."
"老松如蛟龙,秋来露鳞甲.雷霆昨夜雨,奋迅以时发.道人粲可流,出世雨相法.至今狮子吼,狐兔尚惊怛.金绳小金山,突兀一峰拔.桐城旧知音,相招遗书札.世情强轻重,祖道无广狭.天宁有佳句,钟磬鬬铿戞.嗟予丘壑姿,晚岁麋鹿狎.属和良不工,前诗万钧压."
"去年出山时,飞雪正撩乱.慇懃大洪老,呵笔写真赞.为言化菩萨,持钵江北岸.欲将说禅相,醒彼瞌睡汉.别来能几日,沤灭冰且泮.似闻妙湛师,接踵还旧观.公归勿惆怅,生死同夜旦.幸有囊中金,了此一重案."
"阿遵我辈人,相从十年旧.行肥形愈瘠,身贫道常富.厥初为天衣,持钵化淮右.袖携维卫录,访我过蓬陋.若言法华山,有象金所就.其来自西土,隠现不可究.我时尝记之,尔耳亦聊复.谁令慈悲师,镂板播疏谬.向来天衣游,追随遍岩窦.高谈屡绝倒,寝食废宵昼.归欤又同舟,半道过濠寿.是行寄先茔,一再获邂逅.清霜殒群木,凄劲捣衣候.翩然不我留,云山挺高秀."
"别来六改岁,想遍江南山.江南二百州,云水相往还.秦望冠吴越,嵯峨俯尘寰.法华在其侧,参差拥高鬟.幽花自芬芳,好鸟时𦈏蛮.传闻发梦寐,登览忘劬艰.去年谒老聪,默坐焚金颜.忽然狮子吼,顿觉醒冥顽.子今从之游,旧习须夷删.人人自有分,既悟不我悭.请看钓鱼翁,满船载鲂鳏."
"解衣振林霏,欹枕听簷溜.饥肠欲雷鸣,病耳忽牛鬬.自嗟兵火余,十载困淮右.崎岖穷水石,邂逅遍岩窦.山游杂麋鹿,野处狎猿狖.那知膏粱肥,但觉蔬笋瘦.宝林吾北邻,晨夕钟鼓奏.疏篁玉森列,樛木弓半彀.来为圣人祝,歌呗发清昼.归余雨脚稀,溪流静如漱."
"我老懒成癖,贪此林泉幽.谁令吴中来,两月乘江流.阖门十日雨,不得历虎丘.读子灵岩诗,还复令我愁.想见韦左司,拥骑当年游.山中雨新霁,绿树鸣莺稠.乘兴自不恶,金风飒清秋."
"龙舒富山水,白云又其角.七峰互回环,仰见天一握.古木森建幢,苍藤大张幄.初疑翠黛扫,颇类青玉琢.飞泉何处来,其势自天落.舂撞吼雷霆,激射纷雪雹.田家承下流,伐石竞耕凿.揺风麦初齐,泛水秧尚弱.怳若桃花源,误入不容却.况有古道场,碧瓦照丹雘.楼台锁烟霞,松杉聚猿鹤.我来孟夏初,征衫汗如濯.行行不知劳,梯云上青廓.入门寂无人,幽鸟自相乐.登堂赵州出,此意亦不恶.徐徐叩其端,善巧万金药.销除爱欲恼,澡浣尘土浊.山神似相留,入夜雨还作.明朝出山去,欲去更盘礴.何当赋归来,寄傲酬素约."
"观山不惮远,有癖老增剧.是行廹王事,所过飞鸟疾.路傍四五祖,不得着脚历.朝来所干集,我愿容自适.冲寒走海会,啸吟遂终日.眷言三祖山,经从阻良觌.僧果知我意,饭仆济行色.崎岖五十里,入山及未昃.山头残雪在,青瑶点微白.殷勤承老禅,倾盖同莫逆.为言住此山,予宝始今日.欲以扶我衰,不鄙昔轻策.扪萝助探讨,蹑石共登陟.群峰耸遥翠,一水涨深碧.行行何所喜,两脚有余力.归来饱香积,清淡更过昔."
"我生事幽讨,尘埃良独难.朅来舒蕲游,登临每长叹.如何胜绝境,佛屋多所安.大哉慈悲力,神功助劖刓.住处未易言,小道亦可观.五祖古名刹,楼台倚巑岏.崎岖六七里,萦纡三百盘.悬崖擢青士,夹道罗苍官.飞泉响环玦,幽芳馥沉檀.我来及新霁,千峰碧玉攅.忽闻杞犬吠,旋觉壶天寛.水声擢午暑,岚气生晚寒.心目快开豁,腰脚嗟蹒跚.看云更搘笻,披风少凭栏.欲营五畆宫,它年寄衰残.试烦问祖师,莫作非意干."
"我老不能诗,其穷类诗人.多谢二三子,强以穷相亲.师从何方来,过听误失真.袖携诸公诗,丐我踵后尘.顾我虽不能,欲辞恐师嗔.勉作数句偈,拙恶惭无伦."
"我生困语言,老大犹栖迟.咄哉一言失,虽悔何能追.常欲说向人,到口还忸怩.不如静中坐,此理吾所知.春风入城郭,古寺花开时.广庭积雨过,红紫初纷披.偶逢颐庵人,强丐颐庵诗.是庵清而虚,底事名为颐.南陵有徐子,顷尝吏于斯.作字妙羲献,学易深坎离.慎言与节饮,卦象不可欺.君看命名意,往往只在兹."
"春旱久不雨,既雨风日清.桑麻被膏润,往往争欣荣.花鸟发诗思,湖山欢野情.驾言南畆游,遂有西塔行.云光鬰在望,地僻路亦生.贤公方外交,别来莺再鸣.相逢话畴昔,茗椀喜屡倾.多谢二三子,壶浆竞邀迎."
"南晋今黄梅,东禅旧青莲.曹溪竟何许,龙朔知几年.我闻二祖师,属袂兹褊褼.片言道有契,千古衣相传.栽松与舂硙,为此一大缘.朝追固若廹,夜度亦大遄.迩来五百载,兵火数变迁.惟余坠腰石,绳窍徒空穿.堂堂吴生画,笔法世所贤.绢素虽朽蠧,丹青尚依然.嗟予二三子,平生慕真诠.来游获瞻仰,投老当周旋.独恨走俗状,明朝又加鞭.临池更徘徊,圆荷泛漪涟."
"吕侯妙章句,珠玉走邻境.想当落笔时,豪迈不淹顷.智果古精舍,松篁转冈岭.幽人所盘礴,俗客作远屏.春云忽解剥,林日光炯炯.门迎有高僧,乌用赋渴井.开缄读数过,令我发深省.老来习懒放,万事废不整.犹怜闲中趣,日月颇增永.何当遂浮家,百口具舴艋.不见六一翁,梦寐在清颍.人生会如意,岁晚果得请."
"菩提古精舍,兵余但茅茨.我行勌午暑,少憩容奴炊.山僧老无子,养蚕如养儿.奈何煮白蠒,廼欲缫青丝.燕泥固可恶,覆巢似非宜.不闻两足尊,顶鹊安无隳.我亦学佛者,言之为兴悲.作诗书壁间,以为浮屠规."
"我从明光来,十里得永福.山中何所有,离离见疏竹.前人目琅玕,用意良不俗.谁能对此君,蔬饭贱粱肉."
"山前罗万松,邀我行数里.不知幽人居,但爱乱峰峙.新晴翠似泼,乍热汗如洗.幸获听潺湲,何妨濯清泚."
"一别异生死,三年能几时.埋玉不可见,拱木徒兴悲.通老奉香火,坐阅岁月移.圆颅点飞霜,夷旷真吾师."
"市井从东州,水竹自西府.我来与公偕,槃礴日欹午.从容河底鱼,乐哉得其所.此意与谁论,相看默无语."
"买山荷叠钱,照天水开府.幽花有余香,谁复为贾午.胜句须斯人,清游更何所.临深未能还,我欲作危语."
"秋声入高梧,暝色上疏竹.南山拢青螺,过已净如沐.悠然孤飞云,窈窕转林麓.自疑归去晚,意欲窗下宿.道人等虚空,去来断追逐.云来不吾拒,云去不吾速.相从一息顷,便觉静缘熟.何以照我心,老蟾挂枯木."
"过市欲投宿,秽隘非所安.人言五里余,有寺洁且寛.驱驽犯泥淖,敢惮风雨寒.稻塍与兔迳,萦纡度千盘.衣裘被沾湿,脚膝加蹒跚.因思圣人语,后获当先难.壮哉古道场,翚飞映层峦.秀色蔼松桧,清香馥芝兰.我心大有得,岂惟厌游观.行行勿踌躇,霁日升云端."
"我从东蓼来,水竹遂幽讨.崎岖至于六,获见文殊老.文殊方外友,僧门素称宝.平生首肯处,可嗣布禅皓.寤寐思棒喝,邂逅得倾倒.何妨萃高人,坐上识吾葆.会胜索枝撑,得师恨不早.勉为云山留,未可止中道."
"南僧如竹苇,在处即成林.虽去常人发,不异常人心.邈哉端上人,所得趣向深.云泉香火里,日夕长苦吟.为我有时名,踏雪来相寻.相寻缘底事,论诗复鸣琴.我是折腰吏,衣带尘土侵.何以谢吾师,恨无虞师金."
"道人野鹤姿,昂昂在鸡群.谁能恋场粟,俯仰劳骸筋.飘然欲何之,驻目西山云.西山甲南昌,雄胜天下闻.翠岩为之冠,有客许见分.旋酌秀溪月,煮茗特劝君.寄言翠岩老,吾将谢纷纭.尚有鼻端垩,须烦为挥斤."
"隔宿不问道,此语幼所闻.汨没尘土中,岁晚方得君.学道戒怠惰,成功在精勤.勤哉勤道者,取名不徒云.别来十二秋,东游遍温鄞.持呪动至暮,坐禅常达昕.寸阴古所惜,君今惜余分.兢兢穷昼夜,直欲忘斋薫.轩昂冲天鹤,那容混鸡群.我老懒成癖,见君但欢欣.茅斋无一物,坐对柏子焚.忽然舍我去,翩若风中云."
"千山倚天高,一径穿云斜.忽然见楼阁,知是佛子家.苍松老不死,夭矫如龙蛇.霜皮自鳞皴,风梢互槎牙.幽花似薝卜,清绝不可加.过庭送好音,异哉碧鸰伽.我来不忍去,一步三咨嗟.终当解冠裳,从师卧烟霞."
"师从天台来,示我一集诗.开编未及读,涕泪已交颐.纷纷世间人,迷妄觉者谁.浮沉苦海中,欲出无端涯.寒山与拾得,旁观为兴悲.作诗三百篇,劝戒仍嘲嗤.觉此未觉者,当下成牟尼.此意亦良厚,柰何人罕知.师持国清钵,欲救云堂饥.赠言亦安用,聊以报所贻."
"我昔游成均,年少心犹童.倒床即甘寝,宁问达与穷.精爽忽飞越,梦到庐山中.庐山最佳处,二林占西东.开先在其间,泉石清而雄.分明我所记,古刹磨碑丰.长衔似持节,觉来梦还空.俛仰殆三绝,蹭蹬老更癃.贵贱等梦尔,觉梦一理同.持节何足道,得时可三公.说梦乃梦语,笑杀懒散翁.翁今往开先,凭何警盲聋.将此一转语,截断双石谼.源源自何来,其去何所终."
"扁舟历阳来,访君得少息.登堂默无语,见者称目击.去年糁江上,群盗罗剑戟.君时濡须游,入山笑相揖.肩担祖师禅,问答挥即栗.岂惟警聋瞆,亦足慰岑寂.春容褪丹青,雨意铺水墨.定将傥赴感,澄霁自端的.麦秋数日间,饥肠颇贪得.兵余敝庐尽,何独空四壁.维摩幸无恙,胡避有新室.白云夲无心,能归定能出.岿然三杰峰,况是旧相识.我有半仙丹,和剂等菖术.为言山中人,蟠桃已成实."
"欲识农夫田作苦,久雨祷晴晴祷雨.祷晴得雨雨得晴,此患到今传自古.苾芬非是萧兰馨,诚心一发通三灵.文昌俗吏亦何者,乃能致雨兴雷霆.尔来旱气爞爞热,夜望天涯电光掣.原田嘉谷半焦黄,何独枯鱼濡涸辙.忽然一雨洗瘴昬,珠玉无边难价论.坐令愁叹变欢抃,千岩万壑江流奔.从今不厌商羊舞,十日一犂均下土.漏邦寒俭酒味醨,且硙新茶其分乳.庭前花草还青葱,想见黍稌纷芄芄.吾君早晚复疆宇,屡丰将见追元丰.天人大扺常相即,人若必天天可必.愿修人事格天心,天若不从非所恤.泰亨自复先朋来,时通端不忧尘埃.新诗要非所宜辱,敢以木李酬琼瑰.六年无蓄号不足,菜色定应缘半菽.要令汸暴似海岳,岂但河沙论秉斛.炎天赫日当流金,去国多年思转深.只今淮北望霓切,须烦伊傅资商霖."
"我生畏暑如畏焚,奈此岁旱风尘昏.十年废放卧岩壑,名虽八品身黎元.恒旸乞雨雨乞霁,雨转为淫旸转炽.不知此理果何如,每讶天心异人意.去年避地还家园,蒿莱满目高侵天.秋阳肆虐冬益甚,涉春陂泽皆平川.迩来焦稿遍区宇,黄金融液胶流弩.赵侯日为疲瘵忧,应怪鲁书三不雨.天人大抵常相资,顾我录录伤无奇.鬻浆苦凉屠苦热,敢望屏翳从招麾.圣主东巡群后觐,万里江淮方水运.折冲御侮赖亲贤,何独为霖福斯郡.精诚昭格吾谁欺,顷间祷雨人所知.忽然簷溜泻河汉,数声霹雳轰相随.公堂六月清无暑,旋硙龙团试分乳.官曹相贺复何言,且戒农夫筑场圃.小人托庇安村墟,获同野老歌而呼.愿公玉带悬金鱼,奉报得雨禾生稃.霏霏不厌沾衣裾,稍晴欲自躬犂锄.斯民食足吾其俱,何妨把酒仍观书."
"尧明文采灿星宿,子全道义高金玉.伤哉二子不可见,墓上悲风号拱木.逢君论友话偶及,令我呑声为渠哭.因渠感君不我鄙,远寄锦囊诗一轴.有如贝阙罗珠玑,东攫西拏厌吾欲.又如康衢走骐骥,朝越暮燕惟尔逐.匹夫获罪坐怀璧,谁使夜光冲蔀屋.仲尼知本故称水,请看悬崖泻飞瀑.我从二子方弱冠,俛仰三终同转毂.壮年登第今已老,碌碌无奇堪齿录.羡君节操似松筠,雪里高标仍绝俗.已将义命等穷途,肯为身名强荣辱.高情慷慨怜衰晚,妙句纵横丐膏馥.开缄反复读数过,骨竦毛森头觳觫.施隆报蔑君勿诮,明月轻投得鱼目.人生遇合会有日,行矣鸣驺入空谷.燮调元化坐庙堂,长使斯民歌鼓腹."
"嗟予偃伏淮南村,十年不践公侯门.谁令金印入魂梦,平章六字承君恩.左手人头右手印,此理未可轻易论.丈夫盖棺事始定,擒戎会使来称藩.争如徐子擅骚雅,笔力豪纵今文园.杨君收印六十载,细观制作同新翻.为言常侍故家物,其先得自南昌潘.珠还合浦有时节,余庆未艾钟仍昆.子今得之类摘鹊,此贶重可轻玙璠.便当凖拟佩三印,并与文安遗子孙."
"梅花似是东君客,漏泄春风犯寒坼.冰肌玉骨照双泉,应为孤根借泉脉.先生狂得次公醒,诗思蔼蔼飘晴云.为怜老拙有旧分,俾预胜赏沾清芬.我时被酒酒初透,香扑鼻端曾一嗅.别来飞雪往未能,想见精神愈高痩.西湖处士真诗仙,东坡老人所推先.岂知此花自奇绝,神助妙语相争妍.浪言投李报琼玖,牛后何如作鸡口.我今无物报投琼,木李虽轻聊借手.先生标致良可人,此诗不减花娉婷.相当欹枕初得句,夜兴冠坐如惊霆.愿君追作淮夷雅,换取公卿重文价.嗟予衰矣不复论,但欲高门容驷马."
"小隠山林大朝市,夫子命轩良有意.仕途捷径固无取,泉石膏肓亦犹次.不知朝隠谁得之,我恐曼倩为近似.公卿百执各有职,岂容妄隠但充位.古人禄仕所不免,意在全身近于智.庄周梅福此其流,吏隠之名可无愧.沈君有弟今休文,咳唾成章数千字.耻从举子事进取,逸韵高情寓吟醉.乃兄宦达方强仕,翠竹停鸾想风致.君侯才业伯仲间,退以求名名亦遂.方今尧舜理四海,岩穴弹冠求自试.朝廷既治群吏肃,何处堪为隠者地.不如市隠最得策,大胜山林自憔悴.花源缭绕转红绿,竹洞深沉入幽邃.我闻此风颇健羡,图成未可日月冀.他时傥作江西游,兄曰能来访予季."
"葵花已过荷花繁,南风入户清而温.担头有李初入眼,令人引脰怀家园.三年为客在两处,李熟未果登清樽.翻思整冠诚可乐,何苦鑚核辄不存.急宜买冰致凝凛,全胜汲井供潺湲.小床方簟嚼春雪,一实自可轻玙璠.扁舟行逐东南奔,回首稻粱江上村.相欢孰若弟与昆,古来唱和须箎埙."
"春日归来忽重九,潦旱相仍岁无有.庭前岩桂独青青,此意于人亦良厚.欲酬佳节拚一醉,会有白衣来送酒.须臾殽核第罗列,无蟹犹空把螯手.坐来灵雨洒珠玑,洗出湖山竞高秀.三公在望无百里,咫尺银屏拥其后.长篇落纸箭离筈,大白浮醪簷注溜.细看黄菊与红茱,想像年时还话旧.登高何必须人扶,我有笻杖颇坚痩.明朝写出醉中语,牵帅不知谁唱首."
"十年萍梗三到吴,走俗未暇观西湖.是行信步至湖上,水光山色开天壶.游人杂遝半罗绮,一径不惮穿云纡.归来神思顿清发,诗中写出钱塘图.张侯妙语何所似,青玉为案黄金铺.要当聨辔事幽讨,邂逅得句相招呼.东坡已死不可作,因君对景还嗟吁.水仙配食竟莫举,但见旧隠环菰蒲.山间有寺过三百,终期徧走参能儒.还家儿辈若问我,庶免不知空嗫嚅."
"何人夜作秋虫号,吟诗坐对山月高.想当龙门夺锦袍,从臣拱手看挥毫.衡茅咫尺临江皋,浮光灔灔翻金涛.满帆何处乘风艘,千山过眼同奔逃.不防鲙鲤兼炰羔,酒酣起舞如飞猱.醉中往往笑成咷,一时辈流籍湜翺.嗟予蹇剥意欎陶,七年坐困山林牢.迩来天旱地不毛,釡鱼薪蚁何嗷嗷.谁能读诗夜焚膏,只益心蓬增目蒿.丈人纯白羞桔橰,终日抱瓮忘其劳.今春属国纷旗旄,两淮供亿争鸣鼛.干戈载戢弓其弢,此行辅弼环萧曹.藁街伫见悬酋豪,买牛卖剑犊卖刀.我虽不饮当漱醪,堆盘况有瑶池桃.鹿鸣会赋嘉宾敖,予衰尚可追风骚."
"秋阳泛泛流清晖,帆腹不张旗脚垂.灵祠轮奂湖之麋,水天一色成玻瓈.西轩爽垲高不危,凭栏下瞰群山卑.鬼神亮我心无欺,风涛纵险夫何疑.区区奔走劳驱驰,和光未免世俗随.相逢一笑聊伸眉,明朝掺袂还东之.萧曹有节未见奇,往往樵牧相鄙夷.吾生倾否会有时,穷愁过眼无足悲."
"新诗句句堪流传,令人读之神凛然.孟君已死不可见,如公笔力今无前.天生百谷养万姓,暄润稍阙功难全.江城秋旱望一溉,斯民穷极伊谁怜.滂沱忽澍三尺雨,稿苗厌厌藨緜緜.不知何以遽得此,有贤太守方承宣.焚香默祷辞未绝,精诚已格高高天.油云垂布若可揽,沾濡车盖初言旋.西成指日多黍稌,颂歌未负赓丰年.豚蹄盂酒谢神贶,鼓腹一笑非予偏."
"夜听簷声翻急雨,想见膏润均率土.先生休戚共斯民,忧在惔焚非惮暑.人情类被饥所移,我尔相忘自甘苦.宁从祷旱身暴日,肯对驱蝗歌侑俎.用心何独追老杜,大庇寒儒欢广宇.要令匹夫被惠泽,上致吾君尧舜数.嗟予粪朽伏邱壑,尺短寸长无足取.洊蒙珠玉过称扬,丈夫殆以气相许."
"西湖春晚未全热,湖上山光互明灭.往来冠盖竞骈阗,断续笙箫共伊咽.我怜湖山山见怜,波间涌出佳人钿.太真一去不复返,圆荷万点臙脂钱.船头美眄珠的皪,不必洞房深处覔.忽然相值更相呼,嫩蓝衫子山争碧.肠断骚人一轴诗,细看烟柳想腰肢.明年我亦西湖去,迟日光风二月时."
"山镇在越泽在吴,东南形势凭江湖.不知弱水竟何处,恍若员峤连方壶.海门潮至飞雪涌,天竺雨过遥青纡.十年不见看愈好,正复妙笔那能图.苍松揺风翠盖偃,芳草藉地柔茵铺.僧舍朝游恣登览,酒楼夕醉争歌呼.朅来俛仰春又晓,对花无语空长吁.作诗既非拙者事,强欲写书编泽蒲.伟哉得志佐明主,进退百辟称鸿儒.应怜伺候奔走辈,终日趦趄仍嗫嚅."
"连昌宫中马为乐,一时舞马黄金络.君王养欲臣养文,忠鲠漫多宁救药.嗷嗷万国风中船,樯倾柂坏夫何言.潼闗莫拒范阳贼,伤哉天廐空连钱.翠华西去遥指蜀,应念霓裳旧家曲.六军敢怒谁敢呵,马足空污太真肉.始皇布漆徒坚城,元海斩木徒轻兵.驱鱼驱雀强鹯獭,乃使后世蒙佳声.乱离每忆升平日,忽对新诗重嗟泣.望仙花草自春秋,怊怅六龙归未得."
"天怜辙鲋嘘残湿,震奋雷霆起幽蛰.清风入夜送雨来,大慰焦枯望霓急.新诗如雨雨未休,相对自可忘为忧.东皋秋稔想多秫,预期剧饮无论筹.老蟾宿毕君知否,欲烦更问东家丘.我今已具西归舟,会见扶桑升赤虬."
"鹿泉居士身若槁,不惯看花梦颠倒.桐庐有客燕新昬,妄托娇痴重伊恼.冻云垂地雪欲落,断雁呌群天尚早.一枝何处寄春来,便觉寒窗自华好.琼瑶万里眼界净,咫尺前村莫轻扫.留将青女伴孤芳,长向茅斋照衰老.先生才思老不进,寤寐池塘见春草.对花酌酒祝东君,烦把穷通问苍昊."
"伐蛟生得须髯苍,隠然为屋分三梁.广寒恍若东西厢,清风入座衣披猖.萧萧终日声奏篁,一洗郑衞无伊凉.嗟予顽钝铁石肠,时危命蹇甘皇皇.江城正苦夏烈日,淮甸已惧秋飞霜.绿尊翠杓且径醉,喜与夫子参翺翔.平生邱壑老增剧,梦想朝露珠玑香.何时元戎北渡森旗章,料敌制胜一一尽所长,鸡群野鹤看昂昂."
"君不见郑虔学书晚弥笃,岁收柿叶贮三屋.兴来寝食两俱忘,但觉毛公老而秃.又不见梓人造车度群木,木中无火柿所独.旧言盖轸象乾坤,须信斡旋归一轴.美哉此果有常德,结实何曾问荒熟.霜余万颗缀寒林,下视黄柑类奴仆.牛心取象庶仿佛,熨斗得名何凂渎.火干既许暖闗膈,冰冷当知解烦燠.今年夏秋足时雨,尽道和气钟百谷.西成仅得十之五,亦见阴阳有盈缩.就中朱实繁且大,照野煌煌骇人目.较之常岁远不侔,正似斗胜难趁斛.国家运厄困强敌,一纪于兹事弓韣.空庭喋血在今年,我已不疑何更卜.禾和鞋谐古云谶,大柿之祥天下福.请赓继伐献吾君,王者功成四方服."
"烟鬰湿薪费挑拨,可堪余沥溅如泼.吹霞弄日语纵工,正恐诗人类迂阔.屋角萧萧霜叶鸣,夜静乱我糟床声.诗成欲写辄复已,邻鸡犯早催天明."
"春寒沍连冬,春雪深数尺.千门拥琼瑰,跬步燕越隔.朝来有情意,淡日透云隙.殷勤贵公子,访我跨龙脊.登堂笑不休,为言督诗责.君尝许我诗,俛仰岁三易.至今犹未偿,无乃言遂食.我老苦健志,百不记六七.公子诚有意,何吝话畴昔.昔也君过我,我方事琴历.尝为阳春弄,次第长短侧.君乎钟子期,此举不轻掷.闻之思茫然,仿佛见擘趯.我有朱丝弦,尘埃久侵蚀.试烦一再鼓,助我毛颕力.公子不我拒,抱琴枕双膝.须臾扣商弦,当春变秋律.凉风着草木,离离尽成实.我贫人不知,陋巷家四壁.何幸空乏中,登此黍与稷.但恐时令乖,疮痍至生疾.公子其反是,叩角夹钟激.不然总四弦,命宫以调适.坐令景风与庆云,为福为祥遍方国."
"人生邂逅非偶耳,一面岂容轻愠喜.白首如新倾盖欢,谁解乘闲究斯理.君家江南我江北,南北相望殆千里.惠宠顾我端有由,衰滞不应能致此.为言前岁在金沙,幽讨穷探徧山水.论文获与阿逢游,賸馥残膏丐犹子.是行来赴徐卿召,昨日扁舟方戾止.阿逢闻是公僧弥,予乃阿逢门下士.知公闲放今杜门,所舍与公殊密迩.何妨旦夕侍杖屦,执经仍与诸郎齿.过从弹指见周星,入室芝兰被蕸䓕.须知四海皆兄弟,高义似君谁可比.徐卿报政趣归朝,画鹢高樯舣江涘.明朝车骑遂东还,有便时时遗双鲤."
"李侯入境怜焦枯,指麾屏翳如家奴.坐令大旱变霖雨,一时凋瘵歌岩夫.我思东坡不可见,夜讽新诗还撚须.庆源老人骨已朽,爱民似子当今无.稻田上下水声接,农家凖拟相携壶.南邻败屋欹欲倒,君来往往人争扶.流离复合燕相贺,向人竞欲嘲解襦.吏民莫恠吾面瘠,耄倪艰食方饥癯.政声不必家置喙,自然和气成欢呼.何当相聚饮一斗,高吟大笑临卭垆."
"君之是行亦不恶,到处名山得佳作.江神好事欲援例,横起狂风卷帆脚.要求诗句须少驻,故戏舟师令暂泊.雷江正在淮南岸,万顷黄芦映青廓.不知眼界阔多少,但见炊烟耿墟落.归心浩浩孰撩动,归梦忡忡予忖度.怒涛底事强留滞,清夜无眠屡惊愕.溯游初冀日千里,今比驱车反成错.人生离合自有数,谁谓江神能见谑.新诗入笔走骅骝,奔逸绝尘那可却.何妨有酒发妙思,坐对陶泓自斟酌.韵严语险属和难,顾我才悭子非虐."
"江上惊风夜穿屋,扁舟正舣沙头宿.灯寒屡剔短檠青,酒暖孤斟老盆绿.更阑艇子催人起,泥汊而今趁朝市.披衣踉蹡出马门,凌波逐浪来江豚.鸣橹呕哑溅飞雨,静听依稀似人语.月城百里指顾中,只好张帆使风去."
"画工妙处称毛羽,我欲论功第先兔.不知心手会天机,象管纷纷谁比数.寥寥千载一曹霸,墨妙于今传二马.龚生重马轻尺璧,蔑视韩韦复何者.尔来一顾遇孙阳,奔走侯门日无暇.一匹腾骧一匹嘶,先生爱骏非爱奇.有如霓裳第三叠,按图知拍逢王维.新诗迈绝今老杜,作经未必多马蹄.先生驰骋金马里,口角雌黄即公是.欲知早晚定登庸,步武风云起平地.伟哉骅骝世英物,一日早行三万里."
"溪头柳色春无际,溪水浮天一张纸.东君戏草康乐园,旋入夭桃与繁李.乱花无数不知名,往往倚槛窥前楹.有时酒恶吐欲死,先生来约花间行."
"露梢戞戞敲鸣玉,云叶差差传新绿.亭前十顷碧琉璃,过雨荷花浄如浴.客来不迎君莫嗔,我有清风如故人.先生午醉睡正熟,长须倒尽床头春."
"不知眼界几多阔,隠隠青山在天末.湖光酿就琥珀浓,应助先生恣浇泼.西风揺落黄花秋,江城有蟹供拍浮.人如渊明亦不恶,肯使临赋成悠悠."
"谁人独钓江南雪,雪满江南鸟飞绝.先生对雪望江南,嗅认梅花忍寒折.痴云卷尽清月流,小舟横卧南池头.子猷乘兴欲何往,归欤莫为伊人留."
"大哉天休何穹窿,惟王配天居域中.东西南北乃四裔,盛德可使车书同.吾皇中兴继商武,小雅不复歌车攻.年来幽障灭烽燧,梯航万里来夷戎.华亭濒海古岩邑,商民填委百货通.雕题交趾在何许,但见巨舰浮苍龙.国家怀远固有道,缓征薄税垂无穷.名官市舶司置长,往往所任多名公.洪侯才望在人右,暂此出使良忡忡.使台雄胜压湖水,飞桥百尺如垂虹.作堂枕水傍风月,想见浩气盘高空.我来五月过淫雨,炎云烈日方爞爞.登临不独眼界豁,一洗烦暑清心胸.偕行相遇二三子,吴赵与我并王钟.高谈亹亹到莫逆,围碁把酒还从容.轻风拂拂动襟袖,明月炯炯窥帘栊.湖光十顷碧上下,身世怳在玻瓈宫.何人倚槛正横笛,数声裂石开云峰.忽然琵琶又继作,罄此百榼谁能供.夜阑归去不成寝,卧听湖外鸣丰隆."
"新诗滚滚江流东,一泻万里谁能穷.平生清峭不近俗,雪山突兀江头峰.相逢一笑莫相避,自古高人苦难致.涪翁骨冷唤不醒,且向新诗求笔势.君于涪翁真后身,有同次律前身僧.语言直下见理窟,何须辛苦从张凴.对君令我思秋菊,三月褒山如一宿.君看玉局感秋吟,叹息流光岂予独."
"饯别宜有酒,我无一杯潄君口.送行当以赆,我无一物藉我手.与君意气真相知,君尝谓予可言诗.独有诗句堪送别,欲赋复止空嗟咨.送君胡为三叹息,文酒从今失三益.干戈日寻雅道衰,吾徒一别真可惜.问君四海无家归,飘然此去将何之.答云南阳善城守,屡以孤垒攘重围.我今欲往诚有以,主帅好贤同邑里.辎车傥许载病翁,长策犹能靖多垒.骐骥君看伏枥姿,髪虽种种心不衰.胸中之奇老未吐,忍死山谷甘寒饥.君不见元龙豪气真磊落,卧见许生自旁若.时危康济乃丈夫,问舍求田匪余乐.又不见越石夜半闻鸡鸣,披衣起舞贺友生.风尘澒洞四海乱,英雄攘臂收功名.古人相期盖如此,岂效世间儿女子.出门惘惘色可怜,君亦为之殊可鄙.壮君此语胆忽张,群忧散尽增激昂.西风猎猎天落霜,千山凋林松桧苍.寒菊始花黄且香,高空无云老雕翔.登山临水秋兴长,行人欲行送者伤.我独不复伤,知君壮志殊未央.为君援笔写长句,一洗古今离别肠."
"谁令一日如三秋,仁人方念淮南州.斯民忍饥望麰麦,积雨又有伤残忧.冬温土燥生春瘴,半夜风声来枕上.晓看飞雪欲堆簷,白马参差攅玉嶂.年饥高下艺麦多,暴如山阜汸如河.那知雪欲苦淫潦,两岐半吐翻随波.欣闻万事一言了,使者勤民坐待晓.指麾郡将率官僚,出郭共迎罗汉祷.由来天意每因人,况自至诚宜感神.明朝披雾走乌辔,晴光杲杲清无尘.回头菽粟贱如水,醉饱田间摩腹觜.周行四海不赍粮,可但携壶饷邻里.出游遂继文昌谣,追锋行赴公车招.快将刘晏干排手,衮衣入相禆唐尧.广文才气迈燕许,分教芹宫从少驻.政德穏步玉笋班,好尾輶轩上天去."
"秋山赫赫明丹枫,秋天隠隠分玄鸿.不知眼界阔多少,九华突兀撑晴空.嗟予老病百事懒,谁能强勉追儿童.读书既苦齿多豁,属文益觉心如蓬.年来衰甚更龃龉,乘舟卖面皆遭风.茫茫有类堕云海,踌躇四顾迷西东.感君赋秋肯寄我,开缄反复歌三终.如痿忽起盲忽视,角力未易分雌雄.寒郷冰雪正凝沍,暖回爱日何烘烘.惊涛巨浸浩无际,安流利涉输艨艟.荜门圭窦仅容膝,规模敢拟阿房宫.生平未惯新斧凿,斲削便许从共工.伟哉欧梅两黄鹄,逃名诗酒俱称翁.余生顾后八十载,贤愚虽异襟期同.知君尚友取前哲,言之聊复输丹衷.何为规规事骚雅,乃欲索我章句中.舂容大轴烂锦绣,令人一睹情融融.清新妩丽似鲍谢,岂徒奥学称淹通.人能平地覆一篑,不辍会致邱山崇.披云俛仰三百日,相逢底事常怱怱.去年江上识君处,凿冰初见阳冲冲.分携不觉秋又晚,向来旱气方蕴隆.君如镇西我淝水,我往无事还何功.而君被檄试多士,考核曲尽权衡公.作诗恶用求好语,好语正自添诗穷.有时嗣响姑趁韵,兹意祇欲安微躬.争如闭门绝庆吊,著书远继吾家充.静言培𪣻亦何罪,不韪正坐睎衡嵩.茅斋雨过风露肃,青灯夜讽赓秋虫.更阑耿耿不成寐,卧听江城鸣画筒."
"福星台畔依红客,厌踏红尘穿紫陌.涌金门外泛兰舟,两岸融融春水拍.隔浦笙歌寄幽思,向阳花柳饶春色.六桥突兀披丹青,千佛森罗眩金碧.登临肯作怀古愁,志在云台书竹帛.须臾饮散晚风号,却扫阴霾生桂魄."
"我闻美玉地所秘,出为世用自有时.譬犹景星与庆云,千载往往一见之.君家玉璧岂无说,凿山得石夸瑰奇.岂惟苍翠实相似,温润清越璠玙姿.细看高广类墙壁,以璧名之故其宜.剜劖不已石无尽,此窟未易窥藩篱.作堂正在佳绝处,下视海岳如城池.钱塘雪浪涌澎湃,天竺烟岫纷参差.君于其间日成趣,长篇短句挥蛟螭.乃知地灵不爱宝,要令景物求新诗.顾我与君无半面,牵帅阿咸难固辞.沽哉沽哉吾与玉,它年相见期相知."
"西湖清丽春雨余,子今欲去其焉如.九华插天远在望,三月不见愁容舒.二儿奔逸汗血驹,辈视长离与鹓雏.去年冒雪来其俱,一鸣上国惊群儒.书不负人人负书,公卿岂应终犁锄.惠然过我骑甚都,萧萧晚吹飘襟裾.借问能留旬月无,吾亦理棹其归夫.为言与君不同涂,蔼峰松竹鸣笙竽.奇童小友良不诬,异哉老蚌生双珠.君之是行亦荣欤,三胡盛事喧州闾."
"苍髯绿髪三四椽,茅斋高下轻且轩.清风入夜可人意,来与夫子调朱弦.连日秋阴荡残暑,抖擞烦襟欲轻举.简编灯火置勿论,且快蛟龙得云雨."
"平生最爱烟水闲,不知岁月磨江山.干戈七载厌奔走,清霜夜入飞蓬间.我家山水擅平远,未向郭熙见秋晚.惊鸿断处抹微云,野水尽头横翠𪩘.林塘绿浄明拒霜,似与枫叶骄秋阳.东坡山谷妙言语,珠玉倍增山水光.乱离记得承平日,政出多门事如髪.伤心北猗归何时,园苑荒凉万年石."
"长堤十里荷花雨,隠约尘头南去路.故人恋恋不能忘,又遣长须寄新语.锦嚢玉轴纒朱丝,开缄怳觉云烟飞.青山未许松柏老,绿野会致牛羊肥.嗟予衰滞烦訾相,十年相对江湖上.苦吟猛省爆鸭脚,剧论旋惊烂熊掌.分携令我重回首,日月漂流易成久.因风频寄数行书,毋蹈从前作诗痩.比邻先生倦不出,德齿俱尊时第一.何妨杖屦日过逢,白酒黄鸡醉秋色."
"号啼莫怪妻儿疏,麦秋恰了偿官租.嘘嚅湿沫鱼在陆,伤时令我思唐虞.平生学易有何说,大要丰财贵知节.相扶相吊来流亡,问言豆叶何时黄.远哉天道所不晓,人比前年孰多少."
"荷叶亭亭绿满塘,秋炎深得盖鸳鸯.晚来江上西风急,收拾莲红付拒霜.万山揺落见森樾,翠影萧萧冷梳髪.请君无作宋玉悲,来赋江楼望明月."
"鬓边残雪几春秋,自说生来不解忧.晚食得鱼吹荻火,秋盘寻笋舣松舟.布裙斗酒不须恶,明月清风且相乐.紫宸朝去醉眠时,初日寒林正揺落."
"时来富贵非所忧,公卿何必皆黑头.力田孰若逢有秋,异哉宁戚亲饭牛.商歌未绝惊齐侯,遂从仲父盟葵丘.勲业无闻死不休,磻溪有叟垂直钩."
"三年重见须川湄,舍舟东去何驱驰.王事靡盬莫遑息,人生所贵心相知.经从往返两过我,一言意厚何多为.向来江夏倾盖日,翕然誉望推麟仪.才猷伏火丹九转,用之功效堪扶衰.重阳初过雨新霁,乾坤六合方平夷.边城残寇何足灭,庙堂胜算那容窥.相逢问我出世法,嗟我茅塞同荒陂.因君扣击发深省,沉迷可笑群昏随.我闻摩诘老居士,后身楼至今王维.忽然惠顾有缘契,怳若宿雾青天披.愿君为我取妙善,此界示现无边慈."
"高楼半天夸奕奕,一室萧然再经昔.君今盘礴知几时,邂逅相逢俱是客.襟怀磊落我辈人,倾盖便觉情相亲.欲知富贵未干没,岷山锦水钟精神.范侯国学同舍友,闻与吾人最亲厚.别来不寄一行书,有便何妨为予取."
"七年两见西湖濵,似向贱贫求贵人.安民扶世在豪杰,贵人何必皆岩莘.嗟予坎𡒄今老矣,糊口相煎未能已.愿君莫作贵人看,岁晚庶几长不死."
"香山誉望不可攀,香山之后传香岩.香岩硉矹耸人目,香岩秀气超尘凡.香岩之风清可掬,终日哦松适幽独.媿我无能老杜门,何时一笑披青云."
"世情孔甘似醇酒,沾沾未必应心口.覆手为雨翻手云,余耳安能保长久.魏侯风味真可人,汪汪万顷江湖春.相从丱岁今白髪,坐对小轩聊欠伸."
"二公才致同清壮,顾我无能但蕲向.只今连璧复有谁,伯仲未可轻第行.小人老矣病且衰,目光近在牛背上.何当策蹇拟高谈,岁晚寒云连雪障."
"浮云卷尽秋天高,月光照水翻金涛.临溪酌月羞溪毛.举杯未饮欲谁酬,兹非沈谢须刘曹."
"清夜无眠想千古,一字茫然堕沙莽.贤否纷纷固难数.楼头漏声寂不闻,策策寒窗叶鸣雨."
"富贵从今信在天,君看黍稌多秋田.金风玉宇秋无边.白屋青云朝暮耳,正如农父须逢年."
"春来何处无花木,偶向招提见君独.一枝着雨湿红粧,便觉群芳自尘俗.嘤嘤幽鸟竞迁乔,皎皎絷驹聊在谷.人生富贵会有日,莫以青云轻白屋.固应遗策暂驻马,况复过屠宜得肉.无心杜老吟不到,半醉杨妃睡难足.态浓意远谁得似,空想当年丽人淑.嗟予坎𡒄世所鄙,正坐甲壬无背腹.少甘糠籺老葵藿,自笑清癯类霜竹.看花把酒发浩叹,反复新诗三过目.仇池老人已仙去,千载东坡与西蜀.思之展转不可见,夜梦乘风跨黄鹄.朱唇翠袖妙今古,我欲宫商歌作曲.翻愁刻鹄难复工,唐突西施却成触."
"二老亭亭双属玉,交映霜余半溪绿.才高一世妙言语,落笔珠玑烂盈掬.时来钓叟为三公,傅岩莘野谁雌雄.纷纷俗态任冷煖,风云早晚腾蛟龙.中兴复见宣和盛,须信人心协天命.真从僵仆正邦基,更向膏肓起民病.尺书寄我三长篇,管中窥豹非其全.墨渝纸敝未释手,晴窗飞尽沉香烟.嗟予留滞濡须坞,梦寐斯文属燕许.何当单骑造斋榻,遂使高轩出城府.春风回首归萌芽,又促畦丁种早瓜.我心倾写会有日,为言已办浮江槎."
"霜余菊暗荷叶枯,千头喜见君家奴.离离丹实照绿叶,不减五松官大夫.迩来万木冻欲死,东君信到梅花须.一枝亚竹斜照水,便觉清香无处无.李君江南我江北,正如员峤邻方壶.操修逈与世俗异,政事赖有神明扶.文书甚简民甚喜,老吏往往寒无襦.项侯秀发西楚后,作诗语带山仙癯.愿因徐辟见孟子,折简未敢先招呼.异时鼎社遂酣畅,会使王衍悲黄垆."
"人言韩孟才相高,欲将诗骨追诗涛.可怜寒谷痩不毛.青蒿倚松亦浪语,遂令后世称同曹."
"谁能胸次浇今古,老去蓬茅杂榛莽.朴遫已甘无足数.品题忽及乃君余,顿觉焦枯得时雨."
"静中真乐全吾天,勿轻舍己芸人田.甜均食蜜无中边.浊醪麤饭自不恶,那能问命推行年."
"冻云垂地风栗冽,万里江天暮飞雪.九华何处正嶙峋,琼树瑶林鬬明洁.扁舟突兀依寒芦,朝来残酒犹半壶.夜寒独酌不成醉,卧听宿雁鸣相呼."
"短篷暮舣湘江宿,坐见江豚起还伏.忽然气作浪山来,一夜雨声如决渎.凄凄寒气欲相侵,灯火青荧更向深.床头有酒且径醉,免使万虑萦吾心."
"扁舟夜泊蒹葭侧,湖外云间见明月.月光揺水掣金蛇,坐想骚人赋秋色.举杯向天属姮娥,君当照坐吾当歌.全胜送客九江上,荻花枫叶如渠何."
"寒芦万顷迷西东,夕阳上下江天红.炊烟几处袅轻碧,知是渔家收钓筒.老翁长须更广颡,路逢百钱挂藜杖.三杯酒罢月已高,短棹扁舟还独往."
"雨余湖水吞遥空,前山宿雾开溟蒙.坐看雁阵落沙觜,欲下复起摩苍穹.寒芦飞花秋色老,乱扑客衣纷不扫.肃肃惊风忽破行,却似张芝作颠草."
"深堂杰阁松风鸣,黄梅已过双溪晴.不知城市乃有此,六月表里冰壶清.我来蒙师炷香鼎,旋汲溪泉为煎茗.明朝又送不托材,大慰枯肠怯龙饼."
"岷峩何处在目前,怳惚万里惟心田.道人遐想对缣素,毫端亹亹生云烟.不烦扪参更历井,坐见紫翠摩苍天.崔嵬绝顶明积雪,崎岖幽涧萦流泉.当时神禹导江处,随山刋木知何年.竹斋言语妙天下,山情水思何緜緜.想当落笔快挥扫,精神如到岷峨巅.师诚乞诗我丐画,不然无用徒相煎."
"寄语山中好看客,待与诸郎醉秋色.诸郎作诗学东坡,笔力骎骎清到骨.由来习气相薫蒸,千古勾吴张季鹰.鲈鱼斫鲙饮入夜,哦诗坐对风窗灯.好向少陵赓客至,樽酒盘飡正相似.请师净扫壁上尘,凖拟临时醉题字."
"小雨新晴接重九,猎猎西风振衰柳.二禅过我欲东游,为说偕行得良友.天童老人笑垂手,应问师来欲何取.相逢莫作一日留,袖取鄞江过淮右."
"黄梅西去一舍许,奔走龙天瞻四祖.师今何往昔何来,占断金沙长作主.须知至道本不灭,岂独高名固非取.偶传衣钵继三世,遂配云中诏千古.寺藏岩腹蟠地轴,塔据峰巅立天柱.棱层石栈斜瓮玉,缭绕溪流缓萦组.月明飞瀑百虹挂,风撼长松万蛟舞.路通涧谷横略彴,树霭烟霞团缕数.清阴扫径初入夏,苍藓封庭新过雨.留连归客获聨辔,邂逅主僧还接武.请观异事花五叶,愿结胜缘香一缕.何人为作锦鸡梦,此意他年铭肺腑."
"去来何所喜,一雨应澄清.憔悴有生理,叹嗟成颂声.酒垆从客醉,村畽问农耕.深得诹询意,谁能继此行."
"欲雨云容合,濒江水气浮.笑谈初入夜,灯火适逢秋.巧借三豪便,还成一醉谋.投琼酬木李,秪使老夫羞."
"荒庭寒有月,穷巷静无声.坐想积年别,遥同今夕明.蹉跎前进士,憔悴老书生.短棹归来好,邉城久偃兵."
"腊近梅争白,冬温柳渐黄.强吟诗思澁,幽步野情长.别去嗟何阔,归来肯遽忘.开缄得佳句,和气溢寒鄊."
"十里南溪路,思君一望间.黄花秋色老,红叶露痕殷.似说亲朋集,遥知杖屦闲.徘徊松径晚,踏破紫苔斑."
"滞留嗟是役,艰险笑吾生.此去和风顺,朝来虔贼平.湖山争喜气,雁鹜送欢声.千里前塘路,应知客念轻."
"老来无柰懒,春至不胜情.万石嗟遗迹,双鱼谢寄声.压花朝雨重,酾酒夜泉鸣.细把君诗读,冰壶表里清."
"野塘春草遍,芳树老藤纒.远信占黄耳,清游任白颠.山光晴抹黛,湖气暖腾烟.我有邉韶癖,何妨昼日眠."
"短鬓纷垂白,衰颜悴带黄.多寒冬更甚,少睡夜能长.旧学长荒废,新知感爱忘.何时一樽酒,谈咏带江乡."
"青山如我约,终日对柴门.学道未忘念,怀君空断魂.时来当有用,事往置无论.反复新诗读,谁知老眼昏."
"兀坐时看屋,闲居昼掩门.吴吟聊遣兴,楚些欲招魂.否泰宜周易,行藏付鲁论.不须伤老大,眠食度朝昏."
"寓问发函旧,论交倾盖新.几年瞻翰墨,今日侍光尘.御侮烦骁将,扶颠倚大臣.相逢更可恨,对酒漉陶巾."
"未尽通宵话,犹如一日秋.壮怀天共远,归意雨同留.灯烬何明灭,蛩声静应酬.十年为客梦,应不负瀛洲."
"独坐日将夕,凄凄风雨秋.寒灯照孤屋,欹榻拥疏裘.身世槐安国,功名蜃化楼.归欤老居士,踪迹继浮休."
"往矣古循吏,贤哉今长民.牛羊归落日,桑柘殿余春.共学知名久,相逢见面新.疮痍頼休养,犹喜见斯人."
"七行才业在,宁久困无津.秋到搏风翼,春回纵壑鳞.褒山方竞秀,枣岭益争新.珍重二三子,诗骚追古人."
"君来逾半月,未果一尊同.湖水寒应碧,山梨雨自红.何时过北牗,今日转西风.相去无他地,孤城杖屦中."
"失梳蓬鬓结,欠洗垢衣黄.我欲齐荣辱,谁能较短长.贱贫犹不去,富贵慎无忘.岂敢贪怀璧,春秋戒越乡."
"千山初过雨,万籁不鸣风.宝鉴沉寒水,冰轮上太空.竹梢低蘸碧,枫叶冷浮红.终欲金沙去,经营一畆宫."
"大泽知何处,扁舟快此行.绮罗纷胜赏,歌吹溢欢声.茭葑春还合,波涛暮自平.临风一披拂,谁识未归情."
"步屧随儿辈,临池得凭栏.久阴东虹断,小满北风寒.点水荷三叠,依墙竹数竿.乍晴何所喜,云际远山攅."
"老怯繁霜劲,闲怜爱日温.御寒朝强酒,防寇夜撑门.采荠篱根地,观梅郭外春.余生何所托,归命大慈尊."
"西北张霞绮,东南漾月波.登临笻作马,吟咏笔翻河.思与苍霞远,情同白水多.新诗清且丽,标致压阴何."
"欲去未成去,朔风鸣怒涛.片帆洲外举,列岫雾中高.竹屋雨沾被,纸窗寒透袍.遥应望归艇,向夕走儿曹."
"闻道西兴去,全家共小舟.别离江北岸,怀抱海东头.闪闪风帆远,滔滔雪浪浮.苕溪在何许,应为故人留."
"冬温行色好,江上菊花黄.鄊味莼羮美,皇恩诰墨香.招延从北海,吟咏继东阳.别后如相忆,时应问草堂."
"大旱弥千里,群心廹望霓.簷声闻夜溜,山气见朝隮.处暑余三日,高原满一犂.我来何所喜,焦槁免无泥."
"老穷推不去,湖海又逢春.懒复论三甲,空惊荐五辛.柳梢寒已动,萱草暖还新.我亦寰中物,因君试问津."
"南浦初开冻,东郊未去寒.芳华归草木,生意入门阑.绿蚁供瑶瓮,青丝送玉盘.新诗妙当世,赋答敢辞难."
"畏景还迎日,追凉偶溯风.泉声山上下,松影路西东.远览心犹壮,清吟语自工.雨多何所喜,郡国庆年丰."
"雨足塍塍水,春晴处处花.畏涂双只堠,荒戍两三家.心折朝鸣鹿,魂惊暮集鸦.想君行役苦,愁蹙不成嗟."
"水阔风还怒,舟轻浪更颠.云容初过雨,湖势欲吞天.沙觜青枫外,鱼罾白鸟邉.夕阳应到岸,沉醉酒家眠."
"老去心犹壮,诗成喜欲颠.时危思报主,穷极待呼天.归梦先湖外,离情到酒邉.晚来风更恶,舟卧不成眠."
"散骑真前辈,休文即当家.泛舟成丽句,散绮见余霞.惊去沙鸥没,招来酒斾斜.春归何处覔,篱角见金沙."
"一别三年久,重来两鬓苍.瘦笻扶蹇步,新茗搅枯肠.得句情还适,逢人话颇长.湖山元不改,丧乱我心伤."
"静院三更雨,楼台一点风.新诗愁恨里,故国梦魂中.节物它郷异,交情我辈同.眼前多怪事,咄咄强书空."
"出户喜折屐,江天来翠岑.看云忘久立,待月动微吟.闗塞重回首,简编劳系心.琴中有山水,应解遇知音."
"幽亭临水竹,云是使君庄.秋霁来观稼,春融赋采桑.纳凉供芡实,载酒摘莲房.坐得牧民术,也应如牧羊."
"何处催耕早,宣城刺史先.旗麾明晓市,耒耜徧晴川.道路欢声接,樽罍丽景鲜.似闻携百榼,分饷及高年."
"欲知人意喜,万户鬰炉烟.纱帽花垂额,金巵酒到莲.岁丰端可卜,农劝竞相传.往矣南阳政,今追召父贤."
"烧火驱寒去,衔杯待暖回.家书万金值,怀抱一时开.腊雪犹栖树,风光已着梅.相过随处好,未怪损梅苔."
"石润占梅雨,山寒应麦秋.清风鸣翠筿,疏雨湿红榴.古驿苔封砌,荒城柳映楼.高吟一瓯茗,聊为故人留."
"半月江湖上,晚来方得风.挂帆谁共快,到岸偶相逢.可是过从旧,都缘臭味同.长亭一樽茗,亲厚意何穷."
"青廓经新雨,扶疏桂影秋.夜凉山色静,风细水光浮.坐久因忘寐,诗成得散愁.愿言乘此兴,同赋庾公楼."
"旱甚山光暗,风颠日色微.桑芽蝱翅小,荻笋彘肩肥.野寺看题壁,村垆问典衣.春容良不恶,杨柳正依依."
"达岸三时顷,瞻山四顶賖.乔林知马尾,乱石见麞牙.水脚浮青靛,湖唇滉白沙.渔人收辏网,归去日西斜."
"别来闲计日,一日似三秋.顾我无能老,逢君始欲愁.诗情今转胜,交契久还稠.学问神龟似,当年继践猷."
"一叶黄梅雨,潺潺过麦秋.昏沉浑似醉,憔悴不禁愁.渠溢门庭淖,园荒草树稠.乍晴酬绝唱,何幸对风猷."
"残月千家闭,荒城万窍号.举头华盖近,回睇启明高.野逈霜迎面,风清冷透袍.十年河上路,从此步金鼇."
"道路榛菅合,装赍咫尺迷.陟冈还见塔,下阪忽逢溪.逈野鸣朝麂,疏茨撼午鸡.固陵何处是,弛担日应西."
"晓日挂林麓,秋风入涧阿.野禽飞自语,田父笑相过.村畽仓箱富,山蹊芋栗多.一鞭聊策蹇,驰上小罗坡."
"十里沙窝路,晴云向暮开.褰裳九过水,驻马一观梅.岁晚松篁茂,山寒虎豹哀.不因王事迫,谁肯此间来."
"揺落蒹葭浦,荒凉雁鹜村.吴柑迎齿冷,鲁酒著颜温.水澁风还逆,天寒日自暾.不堪归思乱,鸟鹊閙黄昏."
"小市环农畆,长桥接佛宫.扁舟帆影日,幽鸟柳阴风.沙觜浅深水,树梢红白茸.乍闻秋籴贱,吾亦庆年丰."
"雪尽适霑雨,腊穷初得春.上冰鱼意乐,出谷鸟声新.便觉风光好,何忧活计贫.一樽聊共醉,疏率见吾真."
"朝来何所喜,人唱玉楼春.酒著心还壮,诗成思转新.士衡宁久困,曲逆岂长贫.千载风云会,欣逢圣主真."
"嫩萼犹封绿,繁英已醉黄.雨余三径晚,秋到一枝香.滴滴盈朝露,晖晖映夕阳.何妨浮玉斚,共醉木兰堂."
"团团青盖小,拂拂御袍黄.翠叶凌霜秀,繁英浥露香.浮觞追北牖,饮水记南阳.采采东篱下,行歌对草堂."
"江槛连朝雨,山斋昨夜凉.不知新稻熟,深怪晚炊香.得句君应喜,闻风我漫狂.绣溪行乐处,云水几千章."
"晚来何所喜,急雨洗新秋.幸遂登高赋,应容遇胜留.藕花明远近,鸥鸟任沉浮.不用挥纨扇,何妨醉玉舟."
"今日知何日,西风正得秋.天心方祚汉,人物合师留.才略烦威敌,声名頼镇浮.不妨临赋乐,泛泛有杨舟."
"俛仰黄花集,澄清九月秋.预愁新任迫,难为故人留.风去山光合,江回水气浮.何当脱羁绊,同办五湖舟."
"雪压千山浄,云披万里晴.木冰争霁色,簷雨碎寒声.静映吟窗冷,轻浮茗椀清.最宜今夜月,来借短檠明."
"湖山开宿霭,院落快新晴.滉漾溶银色,潺湲过雨声.味增茶品胜,光夺月华清.放出东墙角,梅花数点明."
"气暾寒日晓,光照远山晴.邹谷有春意,袁门闻履声.映书何自苦,炙背不妨清.邂逅逢诗将,高吟眼倍明."
"今夕知何夕,熈熈万室春.歌楼醒醉客,灯市往来人.劝酒行杯促,联诗得句新.铜壶休见廹,欢笑正相亲."
"罗绮行歌夜,杯盘坐笑春.舞衫催急管,步障拥佳人.灯火珠星粲,楼台璧月新.传柑良可乐,黼座玉音亲."
"今夕知何夕,相逢莫漫愁.凉飔开北牖,新月挂西楼.重惜经年别,贪延数刻秋.明朝河汉隔,西向望牵牛."
"断桥临野水,疏屋见人家.嫩绿几畦菜,深黄三径花.断云行自逐,征雁望还賖.好访韩湘去,山林养白鸦."
"乍暖经行久,新凉出浴初.酒酣春昼永,食饱午钟余.我懒喜聊复,君闲应乐胥.年来苦奔走,此味竟何如."
"秋怀一事无,暑尽昼凉初.竹户静长闭,藜床安有余.逍遥化蝴蝶,容易入华胥.天上多官府,神仙恐不如."
"五斗不尔竞,一区聊自营.闲看探花信,静坐听松声.约客酒初熟,访僧诗漫成.有时过闾里,往往竞邀迎."
"饱余惟欲睡,散睡步东园.雨足富莲子,年丰多稻孙.崎岖穷竹径,诘曲遍花源.何必冠童辈,偕来笑语喧."
"独坐虚堂寂,烟销瓦博山.出游鱼自乐,飞倦鸟知还.花气清风远,槐阴白昼闲.逍遥入诗思,落笔笑谈间."
"娜婀风前竹,空蒙雨外山.孤云心共远,短艇兴俱还.酒有双莲胜,诗无一字闲.因君成怅想,时到梦魂间."
"予亦属厌耳,女寛何叹三.一箪傥知足,八珍自忘贪.驼峰擅西北,瑶柱夸东南.但愿无是馁,藜羮非我惭."
"冬温寒日好,岁晚早梅开.帆脚随风转,江流与岸回.坐怜青嶂远,静见白鸥来.水驿三千里,斯游亦壮哉."
"风阁开还闭,龛灯暗复明.竹间听露滴,庭际看云行.皎月千门静,微风一座清.只今廷诤者,谁复继元成."
"北风还入夜,波怒未能平.江气云烟重,山光水墨轻.荧荧渔火乱,惨惨暮寒生.咫尺淮郷路,淹留系此情."
"舟解风还顺,江神亦世情.滞留三月过,攀送一帆轻.行止闗吾道,穷通任此生.梅梢春已动,冰雪漫纵横."
"我倅安丰日,君来自历阳.交承分彼此,邂逅及行藏.精义通玄易,微言妙老庄.刹那今十稔,叹仰未能忘."
"东晋陶元亮,西京董仲舒.高风敦薄俗,妙论见遗书.水石伤新窆,松篁惨旧庐.楞伽今在否,此道发眀初."
"命矣穷张籍,归哉病长卿.焦湖家自远,畏日我同行.想像分携处,依稀謦欬声.仙踪向西路,回首泪纵横."
"多能倾相府,高义著房州.脱略通侯贵,追随逐客游.敢论当世比,曾向古人求.怊怅今楼护,黄泉已再秋."
"不见陈夫子,依稀四载余.云亡前日信,报葬几时书.玉轴千篇在,牙籖万卷储.九原应有恨,新第落成初."
"去矣君何速,闻之我重悲.席尘埋古鼎,书蠧入新诗.鸿雁嗟安仰,枌揄痛莫追.木瓜惭未报,临纸涕涟洏."
"薄俗久不竞,丘园多逸民.闻君轻去世,令我重沾巾.一梦苕溪晓,千年石堵春.人情不能已,南望哭江滨."
"一门今七世,谁复似君家.盛事追公艺,高风暎伯华.板舆方就养,玉树遽兴嗟.叔子今何在,魂应到马牙."
"尚记宣和末,贤科擢阿戎.义方传辇下,士誉走江东.贺厦心虽切,披云意自忡.思君想眉目,悲咽对西风."
"爱子心惟壹,宜家语不烦.雨添南涧藻,风偃北堂萱.鬰鬰今同穴,诜诜正满门.善哉摩顶记,归奉大慈尊."
"城见三千岁,人终八十春.从夫安乐近,拜佛率陀新.婉娈书彤管,凄凉叹棘薪.中郎有贤子,遗泽擢平津."
"飞观临无地,江天在目中.晚霞工射日,秋水欲浮空.蓼岸深迷绿,枫林远映红.归欤还可喜,千里一帆风."
"十里招提路,崎岖祝圣归.青黄原上麦,红白草间薇.正看云容合,俄惊雨脚飞.余花被霑湿,芳气袭人衣."
"远岫升初日,长林霭曙烟.峰回遥见塔,溪转静鸣泉.竹箨新披锦,茅花欲擘绵.清和多美荫,归路得蹁蹮."
"晓出东郊路,春霖数尺泥.湖山供胜赏,花草覔新题.坐听鸣鸿北,归看落日西.乍晴何所喜,芳树早莺啼."
"小沼鸣蛙吹,虚堂堕燕泥.对花容命酒,书事喜分题.僧舍乔林北,田家古道西.鹁鸠晴唤妇,谷谷傍人啼."
"市井三墪北,招提百丈东.晴云披叆叇,寒日弄曈昽.滴沥林梢雨,凄凉盖影风.我惭追骥足,策蹇走巴僮."
"松盖雨还偃,云扉风自闗.纵横两溪水,高下万重山.入室三弹指,临渊一点颜.悬知少来往,石笋绿苔斑."
"楚汉干戈地,岿然见此山.艰难思帝业,牢落漫禅关.野鸟惊人散,江湖到岸邉.明朝又东去,空羡阿师闲."
"孤塔云烟外,荒蹊草莽间.蓼花红糁碎,枫叶绛绡殷.送客三溪远,逢僧半日闲.功名休览镜,沦落鬓毛斑."
"书堂形胜好,山转与江抛.泉古应黄蘖,亭新换白茅.雨余苍藓合,春晚绿阴交.欲问香岩旨,风林竹自敲."
"小雨霑秋旱,清曦霁晓氛.山留归壑水,风送过江云.碧瓦觚棱出,黄茅兔径分.高僧似相喜,茗饮话殷勤."
"松篁团野色,葭薍接江氛.芳菊开新雨,晴天扫片云.村醪过寺共,风袂转山分.邂逅梅夫子,清谈得致勤."
"一从潜水别,三见菊花黄.旧好论交笃,新诗引兴长.劳生闲自笑,道术淡相忘.蝴蝶秋来懒,时应到睡乡."
"西去方祈谷,东来适佩萸.凄风梧脱叶,积雨稻生蚨.诗骨寒岩木,禅心古庙炉.莫将明月句,容易谒姑苏."
"何必袁州去,尘尘小释迦.一笻非外物,四海即吾家.晓色霜还重,秋容菊正华.此行良不恶,冬笋已排牙."
"江共烟云远,山连薮泽长.日从三伏烈,风借九秋凉.休作桃花观,聊同柏子香.相逢无一事,不必下禅床."
"著书新奏御,优诏及禅扉.首座名虽贵,家山老未归.磬声寒绕枕,塔影静侵衣.终忆西湖上,秋风白鸟飞."
"暇日搜奇胜,羸骖适莽苍.幽花撩醉眼,早麦慰饥肠.佛屋几间在,村墟三里长.廉纤晚来雨,未觉客心伤."
"野桃经雨烂争华,似促畦丁种早瓜.不见少年闲信马,空怜寒士出无车.泥融近水芹抽叶,地暖依墙荠放花.偶忆惠连春草句,夜来魂梦到天涯."
"高文知已动天庭,昨日春雷下六丁.济旱会施惟肖雨,举贤先应少微星.行趋北阙形神健,坐对东风醉梦醒.连日暖烟随处好,吴山应胜越山青."
"共喜春随晓色来,东郊欢踊赛牛回.破寒青转芜菁叶,抵日红抽芍药荄.岁换未劳惊我壮,酒封聊复为君开.上林不负迁乔约,百蛰同惊此夜雷."
"怪得青腰稍霁威,却应缇室报飞灰.揺风柳带缘冰重,破冻溪流与岸回.群盗传闻湖外去,愁云凖拟岁前开.玉盘丝菜今萧索,頼有诗筒日往来."
"对雪酬春付酒杯,兵余真似复然灰.路通千里传书去,人喜三军破贼回.梅萼封檀香未彻,湖声撞玉冻初开.疏篱败屋休兴叹,幸事群凶不再来."
"聚散时来不自由,相逢相别欲何尤.韦皋况有三年约,陶谷端非一日谋.残角为谁惊晓梦,远山多事惹春愁.故园又作骊驹赋,尚幸持觞为劝留."
"柳迳桃溪碧草芳,故园遥寄水云乡.老来转使宦情薄,春思颇增诗兴长.教子文书容自勉,逢人尊酒为谁忙.海棠却似怜衰朽,依倚东风试晚粧."
"柳外风樯迅莫追,柳间迟日弄晴晖.青春已作堂堂去,乌辔何由缓缓飞.入户呢喃轻语燕,隔林咿轧静鸣机.谁言四月芳菲尽,萱草葵花觉昨非."
"苍颜华髪老书生,来赴公堂宴食苹.曾预宣和闻喜集,重观乾道计偕行.绣衣劝驾追前哲,熊轼宾贤继列城.久矣邦人虚桂籍,正须公等振英声."
"断虹收尽晚风凉,扑鼻谁家社酒香.门外山横青玉案,屋头榴绽紫罗嚢.对吟已觉输新俊,遇酒还能发老狂.坐想西园梨枣熟,昔年犹记拉君尝."
"一别成均十九秋,断肠千里致书邮.可怜率土民心固,端为当年圣泽流.此去会看还北狩,夜来先梦到东州.尊君正是吾侪事,可但南冠学楚囚."
"到齐何日醉青州,久矣平原困督邮.避地未容行信步,泛江聊得卧安流.望穷落鹜千山晚,梦断惊𩙪万壑秋.安得尚方三尺剑,扫除骄寇献俘囚."
"投分江梅亦太清,寻盟风絮却多情.势先泽腹归冰鉴,气迫毫尖入管城.吏部梦逾秦岭去,将军来作蔡州行.拥炉令我思前躅,策蹇高吟愧孟生."
"谏陛何人正伏蒲,将坛无事且投壶.因观雪曲词争胜,便觉诗邻势不孤.警雁王师方入蔡,赠梅邉使欲离吴.可怜鼠辈殊轻敌,乃敢堂堂捋虎须."
"雪山何处觅瞿昙,压尽江南瘴与岚.待伴可堪风作党,交光应喜月成三.濯巾漉酒供杯勺,涉笔联诗尚笑谈.柳絮自今轻谢句,使君才气擅东南."
"风屑琼寒透薄帷,拥裘端与火相宜.煖回炽焰身成直,拨到残灰手欲龟.赠炭尚谁怜正曜,授薪还自愧支离.不甘力请从缁侣,苦调寒窗强作诗."
"重来岁月恍如飞,但怪芜城壁四围.千里漫推新政善,几人能遂故园归.云蒸残暑催登谷,风作新凉戒授衣.小驿滞留朋旧绝,何妨白昼掩朱扉."
"竹林深处敞轩楹,分我西园一半清.苍玉几番披夏箨,老龙长此战秋声.寒侵虚幌诗增爽,绿浸疏醽醉不醒.应许七贤追盛集,烦君书入鄙夫名."
"图书堆里席凝尘,聊与时轩作主人.自恐谢安行不免,谁言陶侃困无津.东荣晓色高迎日,南圃花光得占春.想见戴侯风味胜,轻弹珠玉到江滨."
"遐想清游意欲飞,巢湖西畔碧山围.高城别后骚人到,小驿春回燕子归.壁上新诗留醉墨,庭前飞絮点征衣.穷愁勿用频惆怅,来岁而今在北扉."
"画桥雕槛接招提,新有幽人榜秀溪.十顷净明天上下,两奁光映水东西.飞楼涌殿参差见,古木修篁咫尺迷.此景此时君信否,绿杨阴里啭黄鹂."
"食贫那识小槽红,回也箪瓢久屡空.翘候载芟歌济济,忍看云汉叹爞爞.困穷转觉蓬心隘,憔悴犹怜菜颊丰.坐对骄阳思霈泽,日占鸣鹳望穹窿."
"紫翠森攅面面山,个中佳致为君还.凭阑人在风尘表,落纸诗成咳唾间.良夜幸陪红袖醉,清时聊伴白鸥闲.笼纱归去高城晚,凝翠堂东月满湾."
"似闻伐石旋诛茅,已见高堂荫乐郊.百里湖山供眼界,满城桃李动春梢.寒梅过尽看成实,乳燕飞来欲定巢.何日登临闲信马,路邉人复少年嘲."
"风云踪迹付扁舟,水竹生涯寄一丘.世故举同鸡抱鸭,物情无怪马生牛.百年半向愁中老,万事常从酒到休.莫爱得官轻得句,争如饱食对吟捜."
"江上秋来忆少牢,龟肠尤觉病诗饕.调和索似三分酱,澒洞看如八斗糟.水怪重增风势恶,湘灵难禁雁声高.何当一雨洗烟月,为放清光归我曹."
"江向西陵势渐平,万山环合翠峥嵘.须知楚国尝为塞,不为涪翁浪得名.人若此贤真俊杰,楼还旧观焕神明.临风毎听滩声咽,似怨张仪作暮横."
"贺客休辞酒盏深,使君心是老农心.精诚已致当时雨,膏泽将为异岁霖.得水槁苖俱竞秀,乘秋高鸟自能吟.宣风宜有中和作,戞玉锵金播八音."
"指点邦人著眼看,鲁侯雩祭正玄端.望来已见千山雨,此去那忧百谷干.高廪有期从穧敛,奔霆何处起龙蟠.新诗得得书灵应,传与群公好纵观."
"村落潇潇晚吹生,斜阳天际与林平.黄花照眼吟肩耸,红袖扶头醉帽轻.可惯探题仍击钵,敢辞偿令独浮觥.相逢又复惊相别,樽酒何妨意气倾."
"里社安闲得久生,金华端不羡初平.山林应有清修重,轩冕还将道义轻.诗捷口占那复藁,酒豪盆酌不论觥.一斑已幸窥秋句,囷廪他时冀倒倾."
"萦风杨柳绿丝长,过雨桑麻沃以光.联骑不妨多载酒,看花无用更烧香.望穷岩电捜诗眼,愁转车轮感别肠.胜集清游定何处,它年曲水记流觞."
"坐对烟江叠嶂图,何如门外翠屏纡.寻芳敢擅携笻去,命友应从折简呼.酒里光阴闲活计,诗余情思静功夫.浪吟痛饮真难遇,休问西山日欲晡."
"泉沸鸡笼山下林,浔阳曾记尺余深.濯鲜瀹卵非予事,清暑攘寒盖我心.物态漫劳私暧暧,灵源当信匪今今.簿书汨没尘埃久,附骥何时遂涤襟."
"袚除聊复对江亭,樽酒相从一笑倾.那得此时仍此乐,况逢难弟与难兄.潺潺暮雨簷间溜,滑滑春泥柳外声.好在海棠红合泪,向人凄怆益多情."
"风雨萧萧暮不休,顿添寒色送穷秋.已荒深院菊犹在,欲去短亭人强留.千里书迟空噪鹊,四邻砧乱混鸣鸠.相逢棋战宜终日,卧稻从他烂不收."
"坐听簷雨快高吟,酒到从斟不厌深.酣战遂符占蚁信,鬰兴良慰望霓心.一时与被尧天泽,四海同苏傅野霖.霑足岂惟秋有岁,麦田犹及趁犁金."
"绿槐阴外听蝉吟,节过分龙夏已深.千里亢阳忧岁旱,一时甘雨快人心.养禾不害连朝曀,沃暑应容数日霖.多谢同寮怜老拙,双南佳句竞铿金."
"旱魃正须三尺雨,飞廉旋布四天云.诗成采笔挥琼玖,酒到酡颜散缬纹.莲沼灔翻宵溜急,槐庭清送午风薫.欣欣千里农夫庆,衰病空惭老使君."
"雨余沙路润无泥,潋灔溪流与岸齐.苒苒年华催我老,酣酣春意得人迷.联珠便觉新诗富,浮玉还听雅唱低.杨柳缓揺阴正午,谁家篱落一声鸡."
"早晚天书下紫泥,如今人物擅三齐.才华好自銮坡进,诗思休从蝶梦迷.深院日迟黄鸟啭,长桥风软绿杨低.春容不用相撩拨,老去心情似木鸡."
"判花西掖妙当年,曾见声华振日邉.文翰共推唐李峤,功名将踵汉韦贤.江山到处供诗笥,风月多情付酒船.琳馆正应聊尔耳,会看鹏击水三千."
"万境沉沉夜气严,广寒初下水晶帘.三杯强沃浇肠酒,一捻聊分暖砚盐.已恨梅梢遭挫折,可堪风物为般添.才高柳絮虽难到,此语于今亦恶拈."
"朝来经阁课楞严,撩乱飞花竞擈帘.似是青腰夸黑帝,故教姑射混无盐.地炉无奈貂裘薄,斗酒难供座客添.诗债恼人眠不得,夜寒残管亦须拈."
"春雪初融作燕泥,梅花零落杏花齐.遥山扫翠云初敛,芳草铺青路欲迷.别恨毎忧儿辈觉,老怀终为世情低.新诗价重连城壁,敢比灵犀独骇鸡."
"欲下闲庭不蹋泥,但惊飞絮与堦齐.一枝误失禽栖穏,三窟遥应兔迹迷.填塞涧溪还地厚,壅培山阜觉天低.寒光照应东窗白,咿喔应先报晓鸡."
"公诗有意拂廉纤,令似欧阳韵更严.犬子亦应惭赋缟,痴儿端合愧夸盐.飞绵勃窣争平堑,冻笋槎牙欲堕簷.胡避只今何处是,玉屏森映一峰尖."
"雪满江城酒不賖,闭门那患出无车.未容踏冻寻梅萼,应喜临风见柳花.炭重乌银争晓市,蔬挑翠羽荷邻家.何人正下红莲幙,大嚼蒸羊手更义."
"夫子文章仆命骚,高标宁若岁寒凋.惯看雄辩朝挥麈,想见清吟夜度韶.老去荷君频折简,时来容我尚同寮.区区长倩何为者,不乐平原意本朝."
"老来须鬓白刁骚,犹喜丹心未遽凋.秋赋肯甘同宋玉,昼眠聊复继邉韶.翩翩幽鸟随风屐,炯炯寒灯伴夜寮.多谢故人珠玉寄,水云堆里望天朝."
"窗寒疏竹共萧骚,可笑圆荷着露凋.实录成书辉日月,奉常新乐奏咸韶.佳篇千里来青琐,好梦连宵到绮寮.湖海固应聊尔耳,伫看丹诏下公朝."
"曾将燕石报琼华,别后哦诗愧莫涯.空腹但看长柄械,缓行何用短辕车.神驰邓步弥天葑,梦入朋谿夹径花.何日天台寻药去,女仙迎笑饭胡麻."
"坐中强半是同年,頼有斯人席更圆.跨马未须贪远道,举觞聊复望青天.枯荷折苇三墪路,明月清风百丈船.俯仰便成陈迹恨,须知此集不论钱."
"王师千里下邦畿,三月宜新对敌围.江上扁舟随处是,烟中华屋转头非.逢人借问何时定,有客来传二圣归.已办笭箵学元结,卜邻犹冀不相违."
"多谢高人问起居,惠然相过共秋蔬.栖栖众且疑夫子,碌碌谁知效阿奴.老去睡乡还积欠,君来诗社责新逋.便便一觉南窗午,短簟方床意不疏."
"故园鹎𫛥久催耕,休恋公田秫与秔.别恨久随黄耳去,归心应望白云生.干戈丛里三书考,春夏交来几闭城.我亦蓝田负丞者,相从何日赋渊明."
"水外峰峦碧四环,雨多门径藓苔斑.滞留又及炊新粟,欢喜何当见旧山.招隠有诗来霅上,倦游无梦到云间.西兴十里秋潮晚,坐数扁舟带月还."
"杨花如雪菜花黄,路出初郊正日长.喜对新诗醒病眼,会逢膏雨沃骄阳.过僧竹院茶争美,酌客山堂酒倍香.常恨抗尘仍走俗,不知身在水云乡."
"帷幄何人正坐筹,匈奴轻汉索怀柔.回銮未睹迎天驷,劝穑还惊出土牛.雨过池塘新涨绿,春归原野霁烟浮.中兴自古须群策,更愿君王慎厥猷."
"江表归来得自由,旧乡能复到温柔.辞源已见流三峡,笔力当期挽万牛.白日忍从黄雾塞,青天那复黑云浮.扫除骄寇还强汉,会有忠良告远猷."
"余生今赴迩英朝,似说夔龙许续貂.枯枿遂承新雨露,苍鹰应识旧云霄.废兴须信闗时命,劳逸谁能问贯条.十载山林劳梦寐,五更天仗听箫韶."
"迟日轻风过雨天,草青南陌欲生烟.江湖节物登王鲔,村落归心起杜鹃.已办寻芳游野寺,何当修褉泛溪船.路逢少妇携笼去,为说蚕儿向雨眠."
"一樽芳酒起沉烟,绝胜红裙拥后前.山色水光相上下,月华秋气共清圆.佳时令我思韩愈,好梦逢君想惠连.老大不知追逐乐,却因妍唱惜流年."
"湖光无际接云烟,举酒登临夕照前.坐送落霞还杳霭,倚看明月上高圎.清谈浩渺河源注,丽句纵横绣段连.归去凤池知不日,山城岑寂记今年."
"肠断江城敛暮烟,一声清笛短亭前.扬舲共喜风初转,戯彩当期月正圆.水落双溪和石出,霜余叠嶂与云连.令人暗想昭亭路,屈指归来又四年."
"万里青天霁色开,嫦娥驾玉上云来.楼中胜饮八仙聚,物外清谈三语该.空翠水光争滉漾,漏声钟韵共徘徊.秋盘应爱金樱好,红抺佳人醉里腮."
"老去空悲乐事稀,百年浑醉几多巵.虽贫頼有旧栽竹,纵嬾未容全废诗.碧草望迷烟漠漠,黄梅看熟雨垂垂.莫嫌芜颣晚相凂,欲换邦君白雪词."
"谁怜村落笑歌稀,全把茶瓯当酒巵.枯槁又经三月雨,穷愁聊付一篇诗.窗间远岫青千叠,楼外长天碧四垂.何日获陪文字饮,欲翻妍唱入新词."
"钓鱼聊复效詹何,肯向青山较少多.身世自怜巢幕燕,利名谁鉴扑灯蛾.风前逸气舒长笛,酒里清愁到短歌.安得梧桐来鸑鷟,一鸣千古继卷阿."
"血气侵凌不复豪,往来欹倒似乘涛.宁知嬾过嵇中散,亦有诗如谢法曹.旧藁只堪供酱瓿,故人相赠有绨袍.兖州宾主同风味,恶句烦公更一薅."
"白云飞处见层巅,回首风樯去若仙.旧隠已锄三径菊,新吟聊愬一嚢钱.春归沂水还相乐,秋到盱江盛有年.更着彩衣歌且舞,高堂侍沥奉周旋."
"敢负交游素所期,自怜衰滞使君疑.向来兵火亦何久,此去功名应未迟.诗似清风宜我慰,心如白水欲谁欺.扁舟傥赴相从约,江北江南笑有辞."
"行县归来赋陟冈,青梅应快一樽尝.诗成妙墨挥张圣,酒到高歌发楚狂.夹道野花围步障,两行官妓簇桥梁.嗟予贫悴跧蓬荜,不及郊迎笑举觞."
"往来阴雨恰弥旬,滑滑那堪鸟语频.行色可无三日霁,旅怀应付万家春.欣闻郊劳开瑶席,想见车旋入锦茵.何幸诗筒时寄我,慰怀须信有诗人."
"诗涛难放笔头干,归及初晴素魄圆.善誉敢论当世比,佳萹应任老夫传.凌云列岫堆螺髻,出水新荷点翠钿.报政还朝知不晚,追随能复记当年."
"时来谈笑取侯封,清旷宁容雅志从.上圣急贤齐舜禹,群公引类迈夔龙.非材似我十围栎,有用如君千丈松.邂逅相逢辱倾盖,能令瓦釜配黄钟."
"功名须向壮年收,顾我摧颓已白头.节晚独存松柏劲,岁寒还见雪霜浮.老将耄及从人笑,醉欲眠时遣客休.眼力尚能观细字,诗筒经卷且优游."
"闭门对客总言诗,淹速由人敢预期.思若涌泉夸往哲,文如翻水擅当时.年成定见争称善,月炼悬知鬬出奇.疾似枚皋何足道,汉朝终贵长卿迟."
"山前湖水抱烟村,湖外山光隠若存.泛宅浮家聊自托,荫松藉草欲谁论.物情鱼沬真堪笑,世事槐安不在言.囘首故园煨烬里,归欤犹胜傍人门."
"望外青山便到家,冯讙何患出无车.坐逢石鼎应联句,箧有龙潭敢鬬茶.樽酒几时同竹叶,功名终日鉴菱花.君看一雨苏群槁,所至人心乐否耶."
"飘零双鬓已星星,万里江湖寄此身.山拥青螺初洗雨,水浮苍壁似围春.别来兴废同千古,此去荣枯会一新.葭薍弥天草如积,寛予犹頼有斯人."
"相逢休访楚江萍,我老无能一壮丁.卜宅又惊三浃日,御琴空感再周星.新愁夘酒心先醉,气怯春寒梦易醒.却喜故山遥在眼,举头时见竹青青."
"半生场屋弄朱衣,犹喜春来破白归.同辈交游惟我拙,一时人物似君稀.风神要在山庭峻,辞吐初疑锯屑飞.州县未应淹骥足,钓名谁羡子陵矶."
"醉中行草绾秋蛇,十载风棂忆旧家.朋旧乱多从鬼录,诗书闲益富生涯.稻塍绿合迷秧马,沙嘴潮回下钓车.归去西畴新雨足,饭秔应不羡胡麻."
"入室芝兰气不殊,逢君还忆见君初.梅花正喜春悬鳯,藿叶俄同夏鲙鱼.下榻旧闻看孺子,负荆谁复谢相如.艰难正诎平戎策,及早东游叩帝居."
"把读新诗忆旧家,深村羸犊短辕车.年丰野老常携酒,客至幽禽自唤茶.乱后所存惟五柳,老来无意约山花.相逢何必曾相识,乘兴时来过此耶."
"力学三年看有成,龙蛇蟠蛰冀存身.一杯饯别初迎腊,千里归来欲送春.爱日光阴宜共惜,及时德业要争新.吾家丛桂风流在,速取高科慰老亲."
"老矣诗才欠壮观,羡君闲燕富清欢.染羮早厌夸鼋指,食肉应宜谢马肝.送客篇章堪寄远,论文杯勺自驱寒.扁舟近过池头否,百丈西南水欲干."
"人似平原字亦颜,诗成长在笑谈间.试看落笔云烟疾,难放揺春草木闲.美俗未容窥制锦,劝耕聊得伴行山.惭将郑腊酬荆璞,无怪年时债未还."
"相逢怜我太衰颜,冰雪精神照座间.霁日有情茶乳合,春风无力柳丝闲.肯从逋客来三径,秪恐佳人赋二山.旧说毛公今见否,似闻新向玉京还."
"雨脚廉纤日脚微,秋阴犹暗北山陲.莫言岩壑都无用,须信风云会有期.邂逅醉鄊还自适,周旋诗社好相规.黄华又报重阳近,想见迟迟去鲁时."
"高车西去忽逾旬,坐想登临得句频.杨柳阴交山径晚,酴醾香满驿亭春.吟余扫壁时挥翰,醉里投床任吐茵.闻说归来欢喜甚,故人相遇是诗人."
"杨柳依依半掩扉,新晴疏影弄斜睴.好花覔句忍轻负,幽鸟劝沽良重违.闲爱青苔缘砌上,静看蝴蝶扑窗飞.雨多不觉芜菁过,又喜盘中笋蕨肥."
"灯火当年记马行,一时人物玩垂裳.旧游乱后半芜没,新贵迩来多罪亡.我有埙箎相应和,君同兰玉竞芬芳.高文已见含元赋,不用研思古战场."
"相喜何须日寄声,如君无处不知名.纵观妙墨云烟动,想见新诗欬唾成.带雪山川增绮丽,向春梅柳自欣荣.好将十咏图归去,穏步花甎继李程."
"千古风流忆孔明,老龙高卧志存身.强陪簮绂更三圣,安坐江湖又四春.便合痴狂称达者,谁能穷悴作骚人.一杯聊复从公醉,要见予言总是真."
"独舸东来夏日长,归装从此益生光.卧云禾穂珠成实,倾露荷花麝被嚢.逸世才猷金騕褭,逼人风味木兰堂.常疑正始遗音绝,把读新诗远坛场."
"咿喔邻鸡夜向阑,晓风骄挟晓霜寒.吹灯强取残书读,拨火重寻远信看.绿蚁已应浮腊瓮,青丝行复送春盘.旅怀欲倩高鸿寄,凭仗新诗付笔端."
"槖皋何处合肥东,知有诗翁杖履中.鲁会一时归寂寞,吴吟千载发清雄.湖山照碧朦胧日,鞍马欺寒料峭风.春入花梢人易感,莫教房闼叹飞蓬."
"半夜迎长坐候明,眼看初日屋山平.诗豪不共年俱长,鬓雪惟应老自生.得酒人情何太喜,犯寒春色不多争.老农相庆无它语,尽道冬晴好趁耕."
"舞腰回雪奏伊凉,饯设铃齐举别觞.如子固宜倾坐客,顾予何计挽征艎.交情旧喜推东道,归梦先应到北堂.花柳枝头春已閙,伫观超擢寘周行."
"向来疏率任天真,此去扶持护善邻.只恐磨砖难作镜,已知行水戒推轮.箪瓢本是吾家物,轩冕宁容我辈人.多谢诸公共推毂,欣欣寒谷暗生春."
"立马山前问酒家,山峰森列两溪斜.扶疏新竹听流水,天矫古松看霁霞.远目自能供覔句,枯肠终不柰搜茶.一杯汤饼东窗晚,危坐清吟对月华."
"梦回诗思不胜清,卧听幽禽两啭更.窗角界金分月色,山腰鸣玉潄溪声.欲行且住心还适,久雨新晴眼倍明.莫为浮名废真赏,较来何重亦何轻."
"无虑无营得自如,乱红狼籍绿阴初.莫贪视盗诛锄术,轻换齐民种莳书.风物最怜清且好,宾朋那患数斯疏.高谈亹亹还终晷,坐觉庭花影上裾."
"焚香读易欲何求,只恐西邻未识丘.千里交游思命驾,一龛灯火喜逢秋.胸中云梦应无筭,天上风雷得遍搜.莫向明时老岩壑,伊周元不羡巢由."
"万顷玻瓈水浸空,台前佳色咏难穷.倚栏人在烟霞外,落笔诗成笑语中.属句畏惭非孟子,供欢端合有车公.解将能否分优劣,过眼昭然向与雄."
"玉牒书成已六年,东游曾记此周旋.千龄令庆亨嘉会,二府新分造化权.咫尺云天依日月,斯须霖雨浃山川.应怜汨没尘埃者,白髪青衫走道邉."
"江回山崦两三家,招飐东风酒斾斜.羸马送曛行自急,峭寒欺客晚还加.日邉雁足应传信,竹外梅梢合放花.指点东城归路窎,一川流水閙栖鸦."
"马头聊复问诸涂,东指宣城百里余.水外山屏供步障,道傍蛙吹接行车.青归柳色浮烟里,红入花光过雨初.春意似同人意好,此行那患食无鱼."
"对月令人忆子年,别来重见望舒圆.闲中情性南无界,物外光阴小有天.连喜得官如得句,惯看乘马似乘船.朝回共醉知何日,凖拟春衣当酒钱."
"归来啜菽得无愁,但觉官身不自由.敢倩双鱼传尺素,要知一日似三秋.射阳别后从新辟,幽谷公余获胜游.尚忆龙盘分袂处,五更残月在山头."
"鬰蒸还起砲车云,旱气方隆雨未能.应念开帱来白鸟,故成洒酒聚青蝇.南皮痛饮君当继,北牖高眠我独醒.人仰郡侯清可倚,暑中真是一条冰."
"偶然来赋瓦梁行,乱后欣闻醉客声.村戍火明人指路,江城风静夜鸣钲.对床听雨他时念,拨火哦诗此意清.闻说鱼轩还枳里,先生应合暂归耕."
"公望岩岩映广东,曲江重见旧家风.威行草木霜争肃,春到湖山雪自融.至喜此心鱼鸟共,去思前日吏民同.从今不复忧兵火,却敌如公笑语中."
"善邻虽幸借余光,终愧陈臻问发棠.官柳又惊眉拂翠,宫梅应喜额涂黄.江湖得计还相造,道义论交付两忘.多谢乾坤容长物,许乘春意到文昌."
"斗粟衡门且自安,老来筋力厌辛酸.官游动是三年别,邂逅应容一笑欢.荷浦珠联秋露溢,稻田龟坼暑风亁.昨朝溪足捎新雨,已觉羸躯怯夜寒."
"时难盆甑久无膻,梦寐何郎食万钱.一脔乍惊肥羜美,五紽应喜敝裘全.好从牛炙论莼菜,堪笑河鲀咏柳绵.弹铗得鱼良不恶,先生何用鄙烹鲜."
"蜂喜春晴竞出笼,雪明篱脚眼看融.柳条借日还金色,梅萼因风动玉容.窥牖数声禽度曲,过庭千字雁书空.青毡笑指吾家物,芳草无邉一望中."
"十载穷愁鸟出笼,春来天意似通融.得书故旧颇相悯,上疏朝廷应见容.开府莫辞金帛尽,犂庭当冀祲氛空.庙堂素定平戎策,不待文渊在目中."
"坐想云烟走笔端,夜哦佳制老忘寒.一时思致追长庆,千载风流识建安.接武尚稽班玉笋,昂霄终合待金銮.自怜衰退无新语,捧腹还君醉眼看."
"鼻息齁齁尽日眠,从他儿辈竞嘲邉.那知问对成中说,自得逍遥喜内篇.雪里书来簷噪鹊,灯前诗就鼎凝烟.中郎去后人难继,漫诧柯亭富笛椽."
"三纪桥门过隙光,醉吟曾共晚风凉.旧游何在已芜没,前好欲言空感伤.重对诗嚢开锦绣,要看谈麈落冰霜.苕溪此去如相忆,双鲤时应寄一行."
"短短灯檠便且光,看书犹记感秋凉.飘零未遂襟期远,迟暮徒惊岁月伤.初喜嫩荷青直盖,不知新竹粉储霜.相从益觉交情笃,时掷隋珠到我行."
"势凌风力鬬清严,彻骨尤非老病堪.冻蠡夜回千首北,寒梅朝放一枝南.扁舟底事方行役,贩履何人正立谈.江上别来劳梦寐,相寛犹喜见诗三."
"白榆风起匝天来,透隙穿帘醉眼开.毡衬庭阶茸妥贴,带盘山径玉萦回.根行万国将宜麦,香动千林独放梅.闲把银杯评柳絮,始知谢女亦非才."
"不耕何敢叹无囷,多谢先生早见倾.望岁比同伤再潦,逢年今共快三霙.光凝夜旦千山晓,势合高卑万壑平.坐想袁安门未扫,洛阳谁复念孤惸."
"一洗乾坤不动尘,瑶台银阙鬬清新.齐腰欲究安心法,乘兴当为访戴人.晔晔寒江归钓艇,丁丁虚谷动樵斤.二诗远比幽兰胜,击节悬知众所宾."
"敢以箪瓢傲廪囷,撇醅聊复笑还倾.为言空腹朝搜句,不觉寒窗夜集霙.泽浃寰区成地富,光生蓬荜见天平.预占有岁从今始,廊庙何忧不及惸."
"瑶林交映出风尘,便觉寒门气象新.莫讶窗前群噪鹊,须怜江上有归人.抛甎已喜来荆璞,斵垩无劳运郢斤.坐拥红金饶大嚼,一时高会幕中宾."
"厌闻饥雀噪空囷,犹喜茅斋未遽倾.屑玉岂劳青女送,飞花聊混白云霙.预占岁稔矜祥旧,不择贫家荷施平.早晚林梢挂寒日,为回和气慰饥惸."
"举首西风漫障尘,清无纤翳六花新.谢庭拟似吟飞絮,洛浦飘飖见丽人.漏箭不知楼外晓,觥筹先发坐中春.兔园盛集应难继,空想当时主与宾."
"厌浥庭柯雨未干,乍晴天气午犹寒.传来多谢新诗寄,接得翻愁病眼看.漫想素粧嫌粉涴,须怜青子着枝酸.和羮有日君知否,老大心肠只自寛."
"花前樽酒泻尖泥,痛饮仍欣客到齐.竹外一枝青更好,水邉疏影动还迷.醉醒正值微风入,酬唱何妨素魄低.闻说归舟阳羡去,应容酌别为烹鸡."
"孤芳常恐百花知,桃李纷纷亦强追.照雪精神应自喜,逼人风味不吾亏.幽香隠约留衣袂,疏影玲珑鉴砚池.欲识东君好消息,夜来青鸟宿南枝."
"年逾六十我何堪,心曲因君得纵谈.阅史旧甞疑夏五,参禅今遂荐前三.饮阑却怪清樽恶,饥甚犹怜粝食甘.交态物情何足较,迩来炉鼎兴方酣."
"水满陂塘麦满村,路逢田父和长言.题诗懒作蝇头字,贳酒愁看犊鼻裈.芳草藉青迷野迳,远山横翠入柴门.道衡骨朽无人继,卿相谁能预识温."
"照蔀辉辉碧夜光,贫儿那复苦悲凉.得鱼始信筌无用,斵垩终期鼻不伤.我类槁苖犹欠雨,君同修竹饱经霜.诗成病眼昏加澁,欲写还忧细作行."
"一枝横亚竹梢黄,宫様新翻半额粧.闲淡似宜冬后日,清癯应怯夜来霜.生憎丹脸娇含酒,巧妬冰肌冷透香.取蜡为花缘底事,浪吟空发少年狂."
"可怜风骨肖梅英,试问东君曷似生.正色不从朱粉涴,耐寒犹怪雪霜轻.论交薝卜君为胜,投社酴醿我更清.纵美讵能齐众口,漫言异日许调羮."
"灔灔溪流涨渌波,乍晴天气自清和.露梢抽翠交新竹,风叶飜红飐嫩荷.水外远山晨雾重,道傍佳树午阴多.头旋更苦舟揺兀,说与篙师住得么."
"辙鱼应怪决江流,千里重为叠嶂游.颇惯黑甜相对美,可无赤糙为寛忧.干戈在眼心还折,勲业何时鬓早秋.已办卖刀归买犊,不妨多种白江州."
"叠叠青山处处溪,溪声淙玉潄玻瓈.悬知菊水人难老,可信桃源路易迷.山岭梅花迎客笑,路傍松盖与云齐.寒林昨夜微经雨,新迹分明过虎蹄."
"久客心膓怯溯洄,不堪官事紧相催.踏霜人去繵风吼,冲浪舟行岸冻开.雪尽野梅红剪腊,春回溪水绿生苔.穷愁好逐残年尽,三日元正与泰来."
"乱红狼籍紫苔斑,帘卷东风雨脚残.蜀酒渐宜消昼永,单衣犹觉怯朝寒.玲珑有客双揺辔,矍铄何人一据鞍.芍药酴醿晴更好,劝君休作梦中看."
"千林揺落见孤芳,销得诗人赋拒霜.高压菊花还独步,静窥池水试新粧.自怜衰病追欢懒,忽睹骚吟引兴长.何必采江重比并,佳名艶色正相当."
"强插梨花做小春,风前诗思有余清.路逢野老那知姓,耳听幽禽自唤名.岁晚山林松桧色,天寒闗塞鼔鞞声.枕流潄石君无笑,我欲岩居学子荆."
"西望中原懒转头,十年空见水东流.涂山漫想诸侯会,濠上聊追二子游.大剑长刀秋正扰,淡烟疏雨暮还愁.谁能不讨清河朔,誓楫当期祖豫州."
"湖外干戈半绿林,湖邉葭薍晚森森.风霾未放远山出,岚气又连凄日阴.世乱且同吟啸乐,时来终快扫除心.天寒况是开炉近,应有佳人赋藁砧."
"巉岩石壁半欹斜,茅栗丛中菊渐华.风里断鸿书带草,山头飞叶汉浮槎.柂楼索莫吟秋笛,戍火青荧咽暮笳.争似渔翁最萧散,晚来和月卧芦花."
"云影曚昽日洒晖,金湖西畔晚阴微.渔舟缭绕青山去,枫叶追随白鸟飞.摩诘家风非世有,渊明心性与时违.近来病瘠连诗痩,翻爱西台字様肥."
"辘轳世态一枰棋,销得秋来宋玉悲.舒啸可无元亮意,哦诗如见少陵时.江湖于我还萧散,田舍从他笑重迟.异域故人今在否,青灯牢落夜相思."
"翠壁苍崖水外山,山头茅舍两三间.夜窗明月来临卷,昼户清风为启闗.霞绮障秋惊老眼,酒红潮面发衰颜.集英一梦如今觉,犹忆当时晓趁班."
"远水西来抱鹿头,山前草木带霜秋.黄花雅意撩诗兴,红叶端能寄别愁.日月奔驰双转毂,江湖漂荡一轻鸥.干戈未戢中兴沸,蹴被空怀祖豫州."
"勲业休烦付考功,此生终待老山中.宦情薄似贤人酒,诗思清于少女风.秋雨养肥桑耳白,溪流濯出柳须红.不堪世路频硗确,四十萧然秃鬓翁."
"迢迢山势去委蛇,林木东头见荻陂.疏竹依岩秋迸笋,病桑经火雨生枝.草侵药种多难辨,土拨松苖欲自移.照眼谁家几枝橘,出篱丹实正离离."
"是行犹及豫章春,闻说逢迎有故人.倾盖为君殊快意,掺袪令我重伤神.向阳花木初开叶,得雨蛟龙已转身.江上新晴应更好,绿杨如幄草如茵."
"西掖归来鬓未华,著书论字当生涯.撑肠何止五千卷,溢箧定逾三十车.秋露青黄新种橘,春风红紫旧栽花.东还贪逐朋溪乐,只恐金銮诏草麻."
"仙舟东去访金华,歌彻骊驹向水涯.试问玉堂司鳯诏,何如蓬岛驾云车.雨余翠筿初飜箨,风暖丹葵欲放花.天气清和行色好,江南江北半桑麻."
"杖藜千里访茅茨,来赴当年一笑期.白髪我徒悲老大,青山君尚记艰危.夜听高论因忘寐,昼味新诗可疗饥.冬日迎长殊可爱,何妨去国少迟迟."
"江头旗影弄青红,似说朝天四牡东.抱病不容攀辔勒,送行那复遣儿童.田均税敛千年利,福及疮痍九郡同.此去定知还禁近,从来阴德报宜丰."
"闻说家书赋鹡鸰,归欤难弟见难兄.接联本作二年调,解印俄成千里行.故国一犁春雨足,长江三板暮潮平.烂柯况是神仙宅,招隠诗成好寄声."
"羁栖无柰老而穷,又见徐卿马首东.快意一时荷叶雨,增明千里稻花风.高材合在云霄上,胜处能忘涧壑中.法护相从如问我,为言踪迹与君同."
"年时萧寺雪初晴,闻道君来眼倍明.送别又看秋欲去,论交还感盖初倾.帆张须水秋潮涨,路入铅山晚翠横.快向端溪从吏隠,归来穏步上蓬瀛."
"翩然归兴不吾留,应为高堂念远游.数日语离良作恶,几时书到得无愁.白沙翠竹千山晚,朱实黄花万里秋.后夜西风茅店月,醉吟应不费冥搜."
"新诗来处自房州,已及瓜时叹滞留.曾望碧云频送目,又惊红叶再敲秋.千山不隔清风远,两地应同素月流.游刃似君诚利器,只今无复见全牛."
"月华秋气共清圆,千古佳时句一联.节物伤心还惙惙,山光经雨自涓涓.潢池兵火今方炽,沟壑饥羸正可怜.怊怅去年人已矣,乱离谁复问招延."
"侍郎修好燕群公,雁塔题名二纪同.谈笑静移杨柳日,杯盘清泛芰荷风.鹏抟竞祝三旌贵,鲸吸相期百榼空.此会明年应更好,马周行亦起新丰."
"稻田高下欲分畦,积潦弥茫隔寸堤.天意未收连夜雨,农功良苦半身泥.一丸莫救风涛决,千顷空怜稼穑低.朝满夕除应可信,望晴心绪忆昌黎."
"芍药飘零雨洗春,江城柳色静无尘.扁舟未果寻归路,小驿那堪送故人.万里云天心共远,一龛灯火话相亲.因风无惜霑余馥,我亦贫儿望富邻."
"相逢珠玉走佳章,顾我无能更老苍.尝鼎固应从指染,冲天行喜见云翔.向来别恨江同远,此去诗情日共长.才似二公今二妙,山庭渊角绣肝肠."
"晖晖晴日树头平,望外遥山宿雾轻.积潦夜增南浦涨,微风朝送北窗清.滞留羁客牵归思,陶写新诗尽物情.谁谓春宵常苦短,老来无寐厌长更."
"世称儒雅擅青徐,今见君侯信不虚.报政未容更绣水,除书先已易桐庐.郡邻帝所旋趋召,地切家山勿恋居.千乘来迎催去急,邦人何计挽行车."
"赐对金銮下九天,旋闻熊轼为驱前.人从芸阁初分直,桂折蟾宫乍得仙.刺史江山聊复尔,翰林风月自依然.下车快草东封疏,今去祥符正百年."
"邂逅传杯莫放杯,七年重见梦初回.休嗟岁月堂堂去,且喜旌麾得得来.春至会霑新雨露,时清应扫旧氛埃.如君才业今张镐,怜我栖迟毂屡推."
"熊轼朱轓照野眀,知君今赴象山行.荣观共作叹嗟语,静念独伤离别情.畏景逼人才数日,修涂计此始三程.至时应在中元后,好寄双鱼慰友生."
"历水分携十六年,相逢须鬓尽苍然.喜君宦况新来好,许我交情老更坚.小雨送行春溜急,长杨留别午阴圆.画船插帜澄江远,回首风帆指绣川."
"雷声翻海电光红,濯濯蔷薇一夜空.云气共看渊跃蜧,雨祥曾验叶生虫.伫期多稼干箱富,先庆来麰百室丰.饰喜自惭樽酒薄,只将香火向穹窿."
"十载栖迟畎畆间,无聊尤苦屡无年.可怜一雨今时若,便觉千塍顿鬰然.击壌有期应共庆,效颦非分敢争妍.正当簷溜江河决,想见高吟夜不眠."
"风梢揺落雪飞花,谁传江梅到我家.曾把数枝分暗馥,要催群卉助光华.高吟两绝那容继,胜赏双清蔑以加.春不世情应委曲,十年留滞在天涯."
"老懒观梅喜见花,一枝聊复寄君家.清香扑袂传春信,疏影揺窗借日华.小小池塘从掩映,依依杨柳漫交加.和羮风味今犹古,回首青青遂有涯."
"篙师且缓莫予催,老眼逢君喜暂开.相与未成招隠什,分携宜尽送行杯.谁令急景堂堂去,我为佳人得得来.万壑千岩终欲遍,归欤清梦转幽哉."
"我老无知独梦鱼,清风一枕午钟余.忽惊珠玉情相厚,便觉山林计不疏.酒熟会看延客醉,诗成还复遣儿书.何人竟得闲中趣,只恐无聊叹索居."
"皇华应记去年曾,六辔驰驱问固陵.道路向来荒枳棘,隄封从昔错沟塍.烟销列嶂秋光远,木落长淮霁色澄.自笑壮心穷未已,欲言言大怕人憎."
"相逢宾戯快逢场,何幸轻投得夜光.半面向怀精舍旧,一行今整汉阳装.如君俊逸犹沉滞,顾我迂疏合退藏.别乘未来霜候冷,客灯明灭漏声长."
"致身华贯属华年,顾我驽疴久不前.醉被长官轻骂郑,懒从学子竞嘲邉.功名有日还三杰,诗酒何人继八仙.才业似君真独步,文章政事尽堪传."
"藜杖芒鞋信脚行,宿云披絮雨初晴.溪邉草色青毡合,竹外山光翠盖横.弱柳弄闲无限思,小桃含笑不胜情.清眀此去旬余日,花底能寻载酒盟."
"小雨霏霏夜接朝,乍惊和气入民谣.官逋庶为麦秋缓,酒价定随人意饶.欲落枣花蚕断茧,半黄梅子稻移苖.书生不惯征徭苦,牢落僧房不自聊."
"此行何处有淹留,新得中郎万斛舟.会见马群空冀野,还同鹤驾到扬州.鲈鱼出网红翻锦,江水浮山绿泼油.回首风樯惜轻别,一声鸿雁起沧洲."
"独殿群芳占晚春,对花犹幸有斯人.宓妃正自须曹赋,楚女何妨与宋邻.醉著午风浓似酒,粧融朝雨细如尘.邉城正藉诗书帅,爼豆于今识祭遵."
"反复新诗对月华,视模犹及正而葩.坐驰芍药心先醉,身老江湖眼欲花.夜半已酬连理约,风前还见一枝斜.滩头更下双㶉𫛶,并与妖红作意夸."
"院落青和昼漏长,曲栏高槛倚新粧.未饶玉蘂来仙女,那羡莲花似阿郎.遣兴勉从吾辈在,追欢难入少年场.开缄忽得惊人句,满纸云烟翰墨香."
"河阴高转月光流,露脚斜飞夜气收.焦尾冷含三尺水,悲风弹破一庭秋.广陵别后多新操,子敬亡来绝旧游.欲洗世间筝笛耳,为言干斛不须求."
"朝来虹影散青红,旱气旋随夜雨空.颃颉竞看飞石燕,蠉蠕应快洗桃虫.旧闻人说天心觧,今见时和岁事丰.五谷穣穣无几日,敢将豚酒谢穹窿."
"过尽红薇到紫薇,广庭高槛见芳菲.缤纷不逐槐花落,拂掠应从燕子飞.枝压画簷朝露重,影揺苔砌午风微.何当草诏丝纶阁,伴我黄昏坐禁闱."
"一夜春寒梦寐清,柳梢梅萼颇闗情.山川千里玉为路,楼观半天云满城.径醉已从酾酒去,稍晴当办出郊行.东君底事偏芳草,刬尽依然上砌生."
"春寒有信不逾期,肯为衰颜独见欺.白雪已输梅鬬早,绿樽尤与火相宜.撷来野蔌和萱草,分得江鱼贯柳枝.刺史忧民民共乐,赛牛归去竞褰帷."
"云气浮江不见邉,拥炉吟雪思飘然.风将急霰先鸣瓦,水剪寒花忽际天.才澁敢陪梁苑客,兴来从泛剡溪船.将军乘夜平淮蔡,翻笑元和十二年."
"三荐渠能老一儒,班超投笔好从吾.功名到手身先死,诗礼传家道不孤.千里新封从马鬛,百年余庆萃鹓雏.西风哀挽桐川上,傥有青刍致奠无."
"德邵年高冠里闾,庆余犹及魏公舒.似闻白鹤归华表,应有青刍奠故庐.帝梦漫惊虞涧筑,史占空叹渭滨渔.泫然东望无从涕,莫厕邦人会葬车."
"饱谙世事转疏慵,投老犹能向佛宫.危坐遂移桑荫日,清谈仍对菊花风.凴君为我追欢伯,自此游山作醉翁.闻说秋来足佳句,暮归应念锦囊空."
"十载江湖叹断蓬,梦魂时到帝王宫.珠帘高卷虾须日,宝扇斜开雉尾宫.勿诮赵尧刀笔吏,须怜窦巩嗫嚅翁.儿童来告黄花熟,可喜樽中酒不空."
"兵火间闗我尔同,相逢聊喜话怱怱.山长不碍飞云去,江涨应从远水通.白鹭晚潮初浸脚,雨花遗址正横空.临风遐想成惆怅,千古兴亡一局终."
"洞天无际复无旁,乔木梢云十万章.身外轩裳谁系绾,壶中日月自舒长.平生尘垢烦三沐,投老功名笑五浆.白鹿青牛今在否,一声秋磬上寥阳."
"古寺钟鸣漏向残,马嘶人起束征鞍.曈昽半弄阴晴日,栗烈初迎小大寒.溪水断流寒冻合,野田飞烧晓霜干.嗟予老踏浮光路,陟岵怀亲眼欲酸."
"古木参天翠作堆,云中石栈为谁开.楼台正倚双峰起,香火曾瞻四祖来.霜重静闻秋子落,风高愁听晓猿哀.当年松上花何似,五叶依然映紫苔."
"栽花传法总吾身,生灭无烦取次论.一梦傥从今日觉,群峰应许此山尊.塔中相好如来具,手里衣盂达磨存.若遇小儿宜借问,性华何处更寻根."
"云影曈昽雨弄晴,山头小立听溪声.不惊赤日雷霆吼,但怪青天雪雹鸣.气逼衣裳秋暑薄,光揺林薮午风轻.法身清浄元无垢,何用临流更濯缨."
"欲知祖意路堂堂,满目湖山自放光.林涌乱云迎马足,峰回荒磴上羊肠.心花肯逐春同老,法雨何妨岁用康.试向樵夫问端的,白莲生处是吾乡."
"灔潭澄碧见师心,我欲穷源何处寻.万壑松风酬夜讽,一犁花雨发春吟.不妨契阔三年别,却得留连数日阴.竹外小桃开也未,灵云应已久披襟."
"一笻春色满郊畿,弹指淮南迅若飞.丈室正须香积供,孤云聊作故山归.长安城里风烟好,锦绣溪头笋蕨肥.我有上林桃李约,未容随子赴亲闱."
"窗前修竹翠摩云,清閟题轩念昔人.三纪重来惊隔世,一言相契定前因.携尊得得纷亲友,抉藕累累萃里民.祖意如来烦指似,迷舟何幸济通津."
"幽人好客不嫌纡,带水拖泥辱顾予.僧舍顿惊樽有酒,旅庖那患食无鱼.敢辞数里来相遇,要使它时付特书.新竹茂林中扫迳,一瓯春雪少踌躇."
"游山何敢避泥涂,恰值催花夜雨余.杯渡已知无用楫,马行今信不更车.数声幽鸟过庭际,一派飞泉赴壑初.正欲寻师问心法,却惊行色逼钟鱼."
"坐觉青山忽上心,着鞭来欲故人寻.万松未放孤云过,一饭共听幽鸟鸣.莫厌崎岖穷野径,须怜料峭结春阴.潜川耆旧如相问,千里长同月一襟."
"青山终是慰人心,到处相逢不用寻.顾我未能忘楚些,因君聊复效吴吟.遥林入眼增双碧,羸马奔家竞寸阴.何事横枝送南北,他年同此记分襟."
"杖锡东来意亦勤,寒岩枯木自相亲.方惊妙论雨侵坐,忽喜新诗光照人.物外交游清似水,梦中忧患碎如尘.儿童正欲承砻错,应觉临文便有神."
"格清词苦与谁论,携绕钱塘给事坟.所得岂容人继和,朗吟应被鹤听闻.月轮冷照千岩雪,霞片轻装万叠云.投向吾庐卜知己,拟将诗草为师焚."
"朗公垂老尚吟诗,曾泛三湘看九嶷.欲问劳生心扰扰,强酬佳句思迟迟.红尘策马殊无味,碧杖移僧自合宜.共待中条山有雪,寺楼吟望更同谁."
"旧隠何年别翠微,瀑泉声外鏁禅扉.御前曾写八分字,天上特宣三事衣.灯照夜庵霜后冷,鼎烹秋菌雨中肥.终归五老峰邉去,杯渡长江一锡飞."
"一抨兰若复谁家,坐见羲和下日车.燥吻未濡莲社酒,枯肠空搅玉川茶.揺风绿竹初飜箨,过雨红葵甚放花.得句至今频示我,安能鬰鬰久兹耶."
"归骑何时遂到家,苍头猎猎走风车.丑妻终胜长为客,薄酒能无更饮茶.梦断北窗凉似水,望中南畆雨飞花.采莲游女应相识,早晚扁舟访若耶."
"白云飞处是吾家,石眼泠泠水一车.醉日到来应种竹,梅时过尽好藏茶.遥怜壶枣初成实,似说占禾半吐花.已得伽陀微妙句,归欤香火讽啰耶."
"净剃霜髭展旧真,自疑容貌是前身.僧中独守三千戒,诗里闲销七十春.僻寺藓深人到少,故山云好梦归频.禅斋近日谁还往,祇有西垣放逐臣."
"诏修僧史浙江滨,万卷书中老一身.赴阙尚留支遁马,援毫应待仲尼麟.溟蒙雪影松窗晓,狼籍苔花竹院春.还许幽斋暂相访,却慙陶令满衣尘."
"汤休访我我重寻,独叩松闗绝好音.满袖尘埃回俗步,一𬬻香火隔禅林.偶留刺字情非浅,忽枉诗章思更深.犹喜谪官无吏役,往来从此伴闲吟."
"卧云衣服半斓斑,吴越烟萝旧往还.几度看涛罗刹石,经年寻药武夷山.剃髭刃澁秋窗冷,补衲灯微夜榻闲.应笑劳生苦多事,槐花时节入秦闗."
"支公兼有董狐才,史传修成乙夜开.天子远酬丹诏去,高僧不出白云来.眉毫久别应垂雪,心印休传本似灰.若念重瞳欲相见,未妨西上一浮杯."
"日月漂流一鸟过,别来心迹病维摩.是非孰辨聊分谤,诞信相讥要止讹.揺落独怜松不改,澄清尝见海无波.句中有眼劳开警,更问诸人会得么."
"湖上逢师又到家,别来诗句好相夸.休嗟晚菊今迷草,且喜寒梅欲放花.丈室香温岩宝坐,将坛风软拥高牙.相思对雪酬珠玉,不觉茅簷送月华."
"岛可文章似出家,不将言语落浮夸.雪中令我思风絮,天上因君合雨花.一炷飞烟云天矫,数行佳树玉槎牙.山高殊觉青霄近,扪虱南窗向日华."
"相从聊罢致书邮,情寄诗筒早晚休.顾我未忘童子好,评君还向古人求.缃奁启处云英馥,石鼎煎来雪浪浮.多谢徐卿分顾渚,报之琼玖两相收."
"圣治中兴日,宗藩第一流.九重资共理,三载頼分忧.昨日交符虎,当时竞带牛.咄嗟成药石,谈笑获锄耰.善政称无扰,罢民遂有瘳.教风兴子弟,膏泽被田畴.士论高强汉,王功继屏周.外台书课最,禁从表才猷.往矣登青琐,宜哉建碧油.疮痍争借寇,憔悴独依刘.我愿攀鳞进,人思卧辙留.是行端可喜,名姓在金瓯."
"晚日千峰色,秋风万里情.望云双目眩,渇雨寸心倾.有客诗方就,何人笛正横.渚烟萦别浦,江月动前楹.草木腥犹在,生灵痛未平.伤哉一杯酒,北向酹邉城."
"江山南北限,风月古今情.举酒杯还覆,逢人盖暂倾.目穷飞鸟落,心逐断云横.小市支残屋,严祠列画楹.晚烟渔艇远,夏潦荻洲平.试问濡须路,归欤过几城."
"老去宜安分,年来强竞辰.功名虽自许,心腹欲谁陈.頼有金谿彦,相从锦水濵.词华三鳯蔚,诗律八音纯.风月论交旧,云山发兴新.鄙怀烦澡雪,高义叹倾囷.李峤真才子,唐邕实异人.感时悲鹤战,忧国赋车辚.寤寐思摧敌,行藏冀泽民.廉高辞郑粟,狂笑取韩银.松柏迷荆棘,琳琅杂珷珉.北游观赤帻,西走避黄巾.端木谋存鲁,长沙论过秦.江湖双醉眼,天地一闲身.遵海嗟黄屋,垂衣想紫宸.擒王须李靖,抗贼付张巡.尚缓三城役,方驰六辔询.两河蜂伴蚁,多垒介和鳞.烽火青淮隔,楼船古汴堙.离宫埋茂草,禁籞掩荒榛.典册尊诸夏,戎羌守四邻.如何来丑类,容易破重闉.大厦烟焚突,长堤蚁溃漘.复垣阊阖夜,层观景龙春.蔑视排奸魏,空闻识反甄.伤哉无止鼠,甚矣不由鹑.天启中兴运,时当外侮宾.此生那习坎,吾道已康屯.黄卷何妨对,青灯正可亲.侏儒归櫽括,苦窳入陶钧.夸父劳追日,颜囘怅绝尘.庙堂资赞辅,岩穴忍跧踆.炳焕文中虎,玲珑席上珍.肯终虞涧筑,聊滞越山薪.君壮勤非勉,予衰懒是真.会看鸣鸑鷟,相庆画麒麟.簪绂行当贵,虀盐莫厌贫.仲尼忧悄悄,扬子恶频频.守节身何屈,移忠道自伸.秋吟足佳句,飞动笔如神."
"一时符众望,七尺騐童谣.人喜丰穰兆,吾知瘴疠销.戏看还扑面,闲试欲齐腰.堕絮纷辞萼,飞花半惹条.松篁低到地,溪涧合平桥.月牖潜争入,风帘静自揺.红金延坐夜,绿蚁送行朝.暗上歌茵隰,轻随舞袖飘.千林翻鲁缟,万里藉鲛绡.灯市堪行乐,何妨酒价饶."
"正色憎桃李,凌霜见嫩黄.有同高士操,常占晚秋芳.袅袅金风软,漙漙玉露光.君恩隆一束,时令应重阳.幸遇桑蓬庆,欣逢曲米香.敢因难老祝,采掇奉瑶觞."
"残岁连人日,同云暗海涯.晨开才曭晃,暮集复交加.野色铺霜缟,秋光散玉葩.老夫僵不扫,稚子走争拿.皎洁欺梅萼,严凝禁草芽.饿彪迷旧穴,惊雁失圆沙.有客方夸酒,何人欲鬬茶.南山歌禹甸,西国想毗耶.弄日乌薪熟,围风翠幙遮.岂知春霁好,万物动芳华."
"谁谓过残腊,余寒遂有涯.雪来风益横,冰着雨还加.万里隋堤絮,千山庾岭葩.袁门晨尚闭,剡艇夜应拿.百蛰犹含土,群芳敢放芽.娇红还玉茗,新绿借金沙.力胜榴花酒,功高雀舌茶.人心愁甚矣,天意欲何耶.好放朝阳出,休从宿雾遮.青腰诚念我,明日变霜华."
"棱棱威正肃,浩浩意无涯.雨息风还怒,霜余雪更加.氍毺还席地,薝卜竞分葩.虎饿豺狼抟,乌穷鸟雀拿.木冰鸣玉佩,簷溜轧芦芽.鹤集疑惊露,羊群忆卧沙.晚餐甘当肉,夘酒薄胜茶.盈尺其多矣,逾旬果是耶.日车行自驾,云障欲何遮.坐想传柑饮,千官从翠华."
"白雪嫌春晚,纵横布玉霙.柳花随处发,瑶砌逐门成.旌别寒松茂,摧残冻芋萌.飘飖无限思,料峭有余清.舞袂朝犹湿,吟窗夜自明.色疑侵两鬓,光欲眩双睛.曭晃干林晓,潺湲万壑晴.江梅含故态,山鸟弄新声.雅与诗情惬,应怜病骨轻.浇肠一杯酒,风力鬬峥嵘."
"散漫来天际,高吟正倚门.远山云母合,芳树柳花繁.匝地银无价,冰湖鉴有痕.何人穿敝履,有客拥高轩.访戴从东棹,游梁快北辕.鼎寒香屡拨,杯冷酒重温.风力千林吼,云容万骑屯.食余盐虎卧,坐久炭猊蹲.观舞更三叠,论文罄一樽.清芬难揜覆,端的属梅园."
"雨意止还作,天容寒未舒.无聊怀剧论,何幸过穷居.举白夜酾酒,剪黄朝荐蔬.新诗闲鼔吹,旧隠乱丘墟.轩冕时何晚,山林计亦疏.中兴屈群策,入告莫踌躇."
"荏苒岁云暮,艰难予岂堪.闗山怀远别,弓矢废清谈.风色霁还暖,梅梢春已酣.信音惊远雁,心绪乱游蠺.投笔班超近,擒戎李靖慙.行吟望西北,赴难有虞潭."
"闲想窥池倒影,戏成落笔斜枝.纵涅难淄玉质,细看何似当时."
"便是朱唇素面,那知绿叶青枝.浄几明窗展处,微风淡月醒时."
"奋髯欲何为,戢翼应有待.画工妙丹青,物状从变态."
"寒芦卧疏黄,远水分淡碧.秋荷如有情,相映两㶉𫛶."
"一种幽素姿,凌寒为谁展.似嫌冰雪清,故作黄金浅."
"岁穷压霜雪,春至喜风露.一枝蜡花梅,清香美无度."
"昔日山前寺,兵余扫地空.汝今能协力,真是宝林通."
"誓将三寸舌,求结万人缘.宝刹成功日,当期道法圆."
"一宿已先觉,四明那更游.去来无所着,风日海山秋."
"妙年才气擅超群,试吏来司泮水芹.行矣玉堂应召直,忍将风袂与君分."
"龙山何处暮云黄,坐想前贤落帽狂.茰实菊花良不恶,为君沽酒作重阳."
"千里骄阳稼穑枯,人心穷极但天呼.须烦岩壑为霖手,下泽苍生慰海隅."
"待船聊复驻征骖,手撚梅花望翠岚.花似若人清绝俗,故从江北寄江南."
"两年说归明日归,江头草软花芬菲.风调江浄船行驶,好看芳草怀春晖."
"海错东来自四明,感君怜我故分珍.拜嘉何必须豪饮,大嚼姑从得句新."
"螺头已荷兼三和,鳯髓何须贵八珍.多谢邦君怜不饮,只将诗句巧争新."
"恶语岂堪酬妙句,麤餐曾不餍常珍.得君海错俱奇绝,从此鄞江发兴新."
"睡起晴窗正忆渠,老兵声喏到前除.新诗价重连城璧,便觉贫家富不虚."
"一鞭春色去迢迢,溪上红粧笑语娇.酒醉不知行客避,竞眠芳草鬬裙腰."
"十里西畴马送曛,晚风依约度溪云.悬知今夜桃花雨,一洗焦枯慰使君."
"饷厚东阳一万畨,从今难放笔头闲.新诗正与花牋似,文彩纵横咳唾间."
"涓涓流水雨晴初,夹道山花簇彩舆.千骑不辞迎候远,物情春意竟何如."
"雨多南国惜春归,多谢诗人赋采菲.堕白残红无处着,漫随风絮作团飞."
"玉佩翻然下帝傍,墨池照影妬新粧.时人莫作飘零看,收拾毫端无尽香."
"几年埋没乱荆榛,轩槛移来特地新.何事临风忍相对,伤心一曲旧亡陈."
"秋风鸣玉雨疏疏,嫩绿临窗半卷舒.似是相知慰牢落,朝来肯寄一缄书."
"千林揺落见孤芳,色映青松破嫩黄.玉露凄凉三迳晚,金英芬馥几丛香."
"开花不与众芳期,先得江梅破白时.犀甲鹤头微带雪,画屏曾见两三枝."
"亭亭青盖倚宫粧,新浴温泉体自香.暂借青风来一霎,欲披云锦见蜂房."
"秾华不与众芳同,偏爱施朱立晓风.莫道春来无酒病,脸霞犹带夜来红."
"桃叶萧疏柳叶黄,清寒应怯夜来霜.芙蓉雅与秋相好,独对层台试晓粧."
"疏白欺人侵短鬓,老红乘酒驻衰颜.食梅已判非吾事,把读清诗忆故山."
"早从子美追懒真,近向长康得痴绝.相逢可笑复可怜,君看稀疏鬓邉雪."
"安得都护胡青骢,与君并辔揺玲珑.南溪今日冻初觧,好看游鱼翻鬛红."
"依依杨柳绕溪斜,黑白溪头鹄伴鸦.雨过芜菁自春色,一丛茅屋野人家."
"晚来天意欲晴寒,幽鸟争春到舌端.诗骨自怜山様瘦,酒肠君似海能寛."
"门前溪水绿萦回,风縠无邉费剪裁.待与东君写春色,好教红紫一时开."
"春到花梢一点红,吹嘘应谢晓来风.南园缭绕城邉路,无限诗情杖履中."
"㶁㶁溪流碎玉鸣,野梅随处伴行人.归欤路出临卭市,凖拟沉浮曲米春."
"怪来庭砌堕寒梅,风笛数声清以哀.两日枯肠餍蔬笋,不堪茗椀发轻雷."
"辰瓜醉竹定何如,试问君家种莳书.坐久幽窗转斜日,恰怜梅影上衣裾."
"南禅相望无多地,深谢高轩日见过.归去山林遂闲放,却寻农圃问谁何."
"相从辄莫太怱怱,赌酒分茶自有功.谁谓春归无处覔,柳蹊飞絮乱因风."
"照眼酴醿正及时,鞓红相映似相知.天公应也怜芳意,一霎轻风宿雾披."
"花外霏微雨弄晴,乱红狼藉过清明.伤春正苦无聊甚,接接欣闻噪鹊声."
"官闲时醉秀溪春,醉里吟诗字字新.欲报自惭无好语,年来胸次亦埃尘."
"欲下荒庭意已阑,一枝红药坐中看.东风不息成何事,又酝春阴作夜寒."
"轻阴还傍麦秋天,病怯春寒独衣绵.老境不知行乐好,坐来芳树看莺迁."
"春来谈笑数追陪,多谢传杯不放杯.醉里狂言应可笑,问春归去几时回."
"带雨飞来燕一双,问伊何事为春忙.野人不觧呢喃意,勉强搜吟对麦光."
"马头惊见一枝新,夹道欢呼拥吏民.咫尺招提鸡黍约,不妨同醉万家春."
"安养疮痍过所亲,野人何幸预斯民.自怜枯槁无生意,遂与寒梅竞得春."
"杨花落地䴙鹈飞,百里湖山碧四围.信步不知行几远,却怜芳草伴人归."
"山色新晴一蘸青,隔溪无数野花明.杞苖荻笋肥应美,采掇何妨趁晚烹."
"奉诏欢均草莽臣,郊原风日自温温.欲知太守催耕意,重谷劭农本圣恩."
"天宇澄清桂影秋,骚人乘兴欲登楼.楼前白水三千顷,滉滉镕银烂不收."
"三月诗筒绝往来,有时谈麈许追陪.梅花雅欲撩佳句,犯雪凌霜为我开."
"多谢苍头语我来,恍如相见笑相陪.新诗高妙梅清绝,展读花前病眼开."
"对酒应从暮吹号,酒行还喜荐溪毛.若将物象评诗思,须向江头看怒涛."
"功成三白到春回,好放云天万里开.今夜子猷方对客,却烦安道过溪来."
"六花无怪索诗催,正恐清寒勒早梅.待得江头千树暗,故争明洁逐风来."
"天容如鉴地无尘,阳气依稀动紫荆.日晷渐长端可爱,霜华增重不胜清."
"白云深处是吾家,山市归来日影斜.独立前村聊送目,孤村流水闹寒鸦."
"乞巧谁家绮席开,夜阑箫鼓趁虚催.启明不为牵牛计,又放朝阳送曙来."
"君来井邑笑烘烘,君去萧条逈不同.似说攀辕如昨日,可怜身老长儿童."
"不敢搘笻问起居,虑烦炰脍破兵厨.杜门终日无人顾,新竹墙头出万夫."
"金苞照爼出双柑,想见和枝映笋篮.欲倩玉纤分玉液,要濡燥吻发清谈."
"梦断幽禽恰转更,窥窗残月淡孤灯.孜孜读诵如吾子,指日菁莪看锡朋."
"万事秋来只信缘,为谁清嚏晚风前.断虹收尽廉纤雨,喜见江南八月天."
"封殖要当同种玉,翺翔端复见停鸾.此君不是尘中物,岂减樊川十万竿."
"自是清阴能借润,不应积雨尚流寒.先生端的磻溪裔,乞与沧溟作钓竿."
"威严霜肃德春阳,民感澄清涕泗滂.畏垒大穣知不晚,三年端可笑庚桑."
"九郡疮痍頼拊存,年来和气浃江村.此恩未易论天报,请看于公大里门."
"翠盖亭亭水满塘,六铢新制带天香.晚来扶洗娇无力,尽鬬冰肌不鬬粧."
"清风习习晚香微,坐使诗人赋采菲.想见温泉初濯玉,侍儿娇拥太真妃."
"耻同流辈弄胭脂,一様新裁雪白衣.何日与君携酒去,两般分取载将归."
"素颊黄心破晓寒,叶如谖草臭如兰.一樽坐对东风软,敢比江梅取次看."
"沉水香浓画不烟,赋花谁是饮中仙.顾予老拙辞源澁,空想东坡万斛泉."
"枫叶霜余霞灿烂,苇花风起雪纵横.铜陵江上秋容好,两绝新诗取次成."
"烟销远水分帆影,木落疏林出斧痕.啸咏不知红日下,九华何处望中昏."
"潇洒湖东小小亭,一时酬唱有三明.亭前澄练无邉际,应助诗人写物情."
"乱插黄花趁节宜,年华休向镜中悲.已知和气回春谷,横管临风更一吹."
"一龛灯火夜凄清,壁下秋虫断续声.细把新诗等风味,易牙元不乱淄渑."
"疏懒常嫌束带劳,年来见客强垂条.不知此病容医否,沥沥真珠出小槽."
"雨余东北望银屏,一带寒山映骨清.谁道西风能换物,染红枫树亦多情."
"宿雨飞花阻撷芳,寄题端欲为增光.何时登揽快晴日,瀹茗挥毫看瑞香."
"官道千秋坐小车,仙随阮肇饭胡麻.男儿正患无津耳,千古留侯事可嘉."
"稻花时候一犂雨,天意从人无间然.我亦摧颓穷甚矣,烦君试考小行年."
"白江州熟人炊玉,竞说前年斗万钱.何事农夫太庸鄙,欲将豚酒谢苍天."
"天然腻玉细生香,斜倚东风𥩟淡粧.可是春寒犹料峭,晓窗犹试绿罗裳."
"看花令我忆金明,五月尊罍竹叶青.窈窕宝津楼下路,断肠千里四周星."
"晓来飞雪似欺春,尽把群芳点缀匀.莫讶两旗分顾渚,要令佳句鬬清新."
"春到梅梢日自和,动人芳气不须多.清肌瘦骨如冰玉,瘴雾那能柰子何."
"盈盈终日对粧台,一树临溪欲半开.吟赏不须期烂漫,恐随春雨点苍苔."
"一池春水绿萦回,池上梅花暖自开.想见温泉初出浴,六宫遥指太真来."
"问言何处是前村,万木号寒雪障昏.安得梦为蝴蝶去,花间栩栩适吟魂."
"真香暗逐微风远,疏影低随淡日斜.好在黄昏清浅意,一时收拾付诗家."
"醉眼昏昏午倦开,不堪诗债苦相催.清香自是蠲烦药,为折霜蕤一朶来."
"莫怪风前玉斚飞,饮酣初喜传花枝.正当北雪消残后,恰直东风料峭时."
"绛跗檀口映冰肌,踏雪来看带雪枝.一见遂能消鄙恡,汝南谁敢忽牛医."
"步入芳丛脚自轻,看来群卉眼偏明.和羮有实休疑晚,况是东君旧着情."
"山下溪头卖酒家,为谁低入屋簷斜.蔬肠不柰村酤澁,笑挽长条沃井花."
"额黄肌粉鬬新粧,春入园林度暗香.留滞江南归未得,一枝聊复沃愁肠."
"晓来飞雪缀林端,冰玉肌肤巧耐寒.折得一枝红半吐,自挼香蘂当朝飧."
"年年常是犯凝寒,换骨曾凴九转丹.结实和羮知不晚,试尝花蘂味应酸."
"竹外山前见嫩黄,水沉清渍雪肌香.应嫌桃李风姿俗,故作寻常淡淡粧."
"簷花厌浥细如尘,渡口舟横不见人.独喜霜蕤清照坐,旅怀虽恶未孤春."
"凌霜冒雪报花期,大小群芳例是儿.屈指春风无十日,东君元是旧相知."
"素艶忽从江上见,清香还向雪中闻.谁能送酒来相劳,为尔开尝对马军."
"冬温开遍向东枝,映日含风万玉姬.何必霓裳掩前古,清癯端不羡丰肥."
"别后开园日就荒,对花还忆少年狂.东荣几树应无恙,待得予归破嫩黄."
"花前倾步溅狂澜,花外扶疏竹数竿.带雪精神清更好,冰肌元惯朔风寒."
"浄几闲窗小小缾,一枝春色为谁清.吾今老去心如水,销得诗人与证明."
"萧然清映水邉枝,似向温泉见玉肌.被恼诗人应不彻,怪来言语总成诗."
"依倚春风雨浄缾,暮林摇落避真清.暗香似与常娥约,来借黄昏淡淡明."
"夜来春信到南枝,姑射神人逞雪肌.多谢长须解予意,送将羁客换新诗."
"流水泠泠浸稻田,岩耕应费买山钱.风梢雨盖摩霄汉,个里高人即地仙."
"日影曈昽霁晓雰,几声幽鸟隔窗闻.谢安盍为苍生起,休恋青山卧白云."
"日午高人睡正浓,幽香初破碧山红.忽然梦觉寻无处,会有东来一阵风."
"深院重帘数尺墙,对花何必竟烧香.九龄风度高难挹,举世纷纷漫笏囊."
"门外传来一轴诗,烂然蓬荜顿增辉.匹夫不敢贪怀璧,什袭今从故府归."
"展读新诗次第看,管中文豹喜窥斑.不知笔力能豪放,落纸云烟欬唾间."
"闲想当年啸咏声,一时人物鬬峥嵘.江山清壮今犹昔,谁谓丹青画不成."
"后来模楷复何人,千载风流郭泰巾.欲睹诗豪兼草圣,一尊聊发洞庭春."
"行草应曾阅鬬蛇,世情无识笑东家.君看横雨随风势,纸纸清新字字斜."
"昂昂野鹤在鸡群,一见人分浊与清.吟对红葵朝雨细,坐临绿竹午风轻."
"舍北湖山千叠翠,街南溪水一篙深.黄鹂也似快晴日,杨柳阴中诉好音."
"恶客未尝知酒圣,高人何止擅文豪.三司自揣非吾事,敢觊徐州解佩刀."
"嗟予少也戆无奇,才力而今老更衰.文阵异时逢大敌,犹能斩将复搴旗."
"我惭思澁同司马,君患才多继士衡.今日相从非偶耳,挂冠淮浙好寻盟."
"断桥疏竹带山幽,装点诗人覔句愁.多谢双鱼传尺素,绝胜斗酒得凉州."
"春风草木初萌动,夜雨池塘正拍浮.玉骨檀心清更好,对花何惜醉扶头."
"一霎轻风过雨稀,满庭春色碎珠玑.使君载酒花前醉,更有新诗为发挥."
"万事当从酒到休,子山那得许多愁.绿樽翠杓梅花夕,不醉翻令恶客羞."
"谁似樊侯哲且明,觧将勲业佐中兴.自怜汨没毛锥子,空对东风咏使能."
"夜烧红烛照梅花,刺史风流自一家.待得残英上丹脸,韶华端复到山茶."
"出车何日劳师还,二圣归来喜见颜.乞得此身终芰制,乱山茅屋两三间."
"春阴连日竟何如,逐妇应怜拙勃姑.习习晚风来更急,欲吹时雨助虚枯."
"一声何处呌提壶,杨柳阴中驻犊车.笑语谁家𫘤儿女,浣沙溪上数游鱼."
"溪流灔灔草凄凄,春日农郊麦穂齐.卷地东风还作恶,片云随马渡溪低."
"拍溪春水鸭头青,溪上哦诗醉眼醒.不见梅花寒蘸影,野桃山杏自娉婷."
"三日春霖发土毛,道傍芳草半人高.马头问是棠梨市,一片梨花映小桃."
"野鸟闗闗督驾犁,及时新雨土膏肥.知君有意农夫劝,故故穿林傍马飞."
"草满池塘水满川,雨余溪溜正溅溅.黄梅恰在山多处,披雾时看一握天."
"山下溪邉阿母家,春雷初过茗生芽.马头睡思浓无那,一椀何妨泛乳花."
"一夜西风作晓晴,纷然花草鬬欣荣.苍松巧与夭桃并,漫使诗人意不平."
"春云漠漠雨纤纤,花柳丛邉见酒帘.心为惜春无处著,可堪啼鸟更般添."
"晓光晴影正曈昽,转眼还惊日过中.芳草岸头人渡水,洛阳影里鸟呼风."
"草色青青入烧痕,登临何处暗销魂.应怜野老无拘缚,种竹栽花教子孙."
"欲识吾君圣与仁,泽流寰海众熈春.两淮饥馑方移粟,六辔驰驱不惮勤."
"日迟风细午阴微,柳外青骢去若飞.过得水村闻笑语,几家扶得醉人归."
"庭闲人静鸟窥帘,坐对文书亦倦拈.春旱正须三尺雨,江湖宁放老蛟潜."
"带雨酴醿不自持,短垣高榭倚斜枝.野人莫觅丹青手,摹写春容一绝诗."
"下马邮亭忽喟然,数间茅屋起孤烟.山花狼籍余无几,断送归心起杜鹃."
"怪石形模老牯同,漫将名字责农功.得来正与齐田类,谁敢言耕望岁丰."
"灊皖归来麦已秋,相从时说白云游.八年不践同安境,梦里山溪记旧由."
"光风习习日晖晖,堕絮飞红积渐稀.芍药酴醿看正好,一尊能共送春归."
"使驿驰驱赋陟冈,等闲诗戏况逢场.清和在序芳菲歇,草色连天水满塘."
"江南五月稻抽芒,想见含花带露香.底事淮郷太迟晚,一犁新雨正开荒."
"我家湖上面九华,无钱买山山见賖.待栽北牖一坡竹,追配东门千载瓜."
"新炊香软桃花红,蕲州竹簟初出筒.老翁易饱更甘寝,便便一觉南窗风."
"三诗自可当尺书,得书何必须双鱼.黄花强把酬雪白,丐君捧腹聊轩渠."
"清风为我晓开闗,风外浮云过雨还.湛湛可怜清上下,一篙溪水水邉山."
"何日清游继大苏,扁舟东去泛西湖.欲将景物和诗句,写作钱塘伟观图."
"拍天湖水注东闗,水外渔舟破浪还.谁似老僧闲有味,清风一榻面佳山."
"雨过山前草木苏,开窗澄碧渺金湖.近来翰墨君为绝,喜见诗中有画图."
"野云和雨渡金湖,山色微风恍有无.不惯扁舟浮浩渺,且驱羸马上崎岖."
"云涛雪浪渺无邉,一簇溪桥客聚船.舆卫欲休红日下,几家茅舍起炊烟."
"行并焦湖试问涂,何如震泽占姑苏.提壶聒聒劝谁饮,我不知君渠自呼."
"客里宵寒梦易醒,起看残月照窗眀.招提正在山多处,过雨流泉碎玉鸣."
"石窦泠泠注竹谿,谿光浮动软琉璃.幽人爱玩不忍去,觅句坐惊红日西."
"榛莽无邉没尽头,当年禾稼压田畴.流亡复业知何日,九叙宜先戒用休."
"抖擞空肠一字无,下邳能复异时书.中兴正欲平骄寇,莫若相如赋子虚."
"客里诗成付漫书,清风一榻黑甜余.相山旧隠今分定,却是归来计不疏."
"临淮终日鉴修眉,水外遥山尺五低.我欲骑云呌阊阖,请将捕寇付平西."
"当年相望见无由,千里荆襄隔数州.时得新诗夸好句,服膺何止钓槎头."
"日下高城月入扉,蒲葵不动晚风微.幽人信步如相过,买酒黄公一醉归."
"潮退菰蒲风自倒,秋深菱芡雨应添.怪来病眼双明甚,喜见遥山寸碧纤."
"枕缘睡熟来魂梦,衣为酣频带酒痕.多事长红兼短白,雨余相倚映江村."
"芡觜静缄秋水碧,梨腮深抺夕阳红.近来诗社争相胜,幽讨冥搜字字工."
"桑林闲觉疏黄减,菜陇贫怜嫩绿添.秋水接潮还潋灔,晚风吹雨乍廉纤."
"穷愁长怕诗撩拨,幽愤须凴酒破除.对酒更遭诗债窘,可堪毛颕不中书."
"揉蓝拍岸秋涛信,列炬缘山夜烧痕.枫叶经霜红更好,晚来扶杖过前村."
"荷叶倚风揺败绿,蓼花霑雨卧衰红.物华虽逐穷秋老,诗句翻从壮岁工."
"迂愚长与懒相兼,岁晚空余白髪添.坐送夕阳还黯黯,倚看新月露纤纤."
"五穷韩愈烦驱逐,一室陈蕃倦扫除.我有埙箎旧诗集,当令阿买为君书."
"雨晴庭户生秋意,潮落溪桥见水痕.稻熟人家得相向,兵余眼底两三村."
"酒嫩细斟浮蚁绿,芡柔轻剥汗衫红.搜罗物象嗟予拙,挥扫词章放子工."
"孤灯闪闪风还暗,清漏沉沉夜向添.案上数枝漙露菊,可怜疏落嫩纤纤."
"箪瓢不失生涯在,诗酒何当习气除.欲倩雕弧落新雁,足间寻觅子卿书."
"雨开繁菊金无价,风皱平池鉴有痕.日暮客帆何处落,柿林西畔荻花村."
"烟里山光陈水墨,云邉日影乱青红.新诗有画人难到,高压澄江五字工."
"更穷诗债应难欠,纵懒书淫亦自添.水外修眉横翠𪩘,试凭张敞画浓纤."
"人言会饮辰嫌酉,我为求医日问除.老去谁能遵百忌,秋来只欲上三书."
"病怯酒杯微过量,瘦怜衣带颇寛痕.伤心故国迷烟草,秋日荒凉处处村."
"看君落笔走云烟,想见新丰醉少年.龙脊旧堆骐骥种,义方今服乃翁贤."
"杨柳阴中乳燕飞,马头寒峭怯单衣.胡麻知有谁人种,应怪东游未即归."
"迟日轻风过雨天,笑声何处送秋千.清明已逼长安近,寄语先生快着鞭."
"朝来霁色快行人,嫩绿妖红照眼眀.去去谅无留滞叹,不妨寒食半阴晴."
"飞霰飘飘堕晚风,乱山无数暮云同.天工却似怜羁旅,又变霜华见碧空."
"一舍麻城指顾中,远山横翠慰吾悰.劳生艰险今尝遍,休把狂言吓老翁."
"问言何处是安丰,人指湖光柳影东.欲识淮西真使者,一鞭追骥有诗翁."
"水满陂塘草满川,望中茅屋起孤烟.十年不踏安丰路,遂与清淮作次邉."
"曾随骁将远追奔,勇冠诸军继虎贲.圣主念功知有自,一时高下拜新恩."
"春秋遗迹旧山川,鲁破吴亡久寂然.恰到前年征战处,数间茅屋起炊烟."
"鞭丝曵雪缭官槐,绿阵中间一道开.高下未劳轻喜愠,相公曾作榜梢来."
"一樽相对夜厌厌,风卷浮云见玉蟾.凌乱请看矛作舞,清光炯炯已窥簷."
"路穷得水欲何为,立马逢人问所之.十里归来同小愒,一鞭南去不逾时."
"雨晴烟渚白鸥乱,风过霜林红叶稀.独步幽吟心正苦,却怜明月照人归."
"云开层观切高寒,三面江湖一面山.眼界不知多少远,望中幽鸟暮飞还."
"屈指宣和岁在辰,于今四十有三春.吾家又得莱追继,丛桂从兹不乏人."
"老懒谁能教子孙,静中犹喜读书声.有如双鳯传家学,令我闻风畏后生."
"江南七月旱不雨,卷地风霾翳寰宇.夷门先生有底忙,车马东游亦良苦."
"干戈九载予心哀,乱离谁复歌南陔.喜君父母老相守,调官仍逐金陵来."
"入室儿童隘函丈,想见彩衣还谑浪.挂冠如欲赋田园,一水淮乡足闲旷."
"嗟予留滞行当归,秋雨夜寒闻捣衣.短檠眀灭泪眼暗,谁令不寐心如飞."
"山色湖光过雨清,江邉归骑净无尘.先生有酒快吾取,相逢少见如斯人."
"平生可惯偿诗债,追骥疲驽况加怠.不妨对客自挥毫,文社于今有淮海."
"覆块青青麦欲齐,田家篱落柘冈西.岁饥冬暖聊相补,抉藕归来饷莱妻."
"一鞭乘兴上山头,雨脚随风湿破裘.冬日有情还可爱,忽开云雾见林丘."
"田禾吐白将就槁,野草垂黄几欲燃.来日天孙嫁河鼓,洗车今喜有夤缘."
"说诗人去想云车,千古青岩倚碧虚.训诂未容端拜议,一言聊复问关雎."
"旋披荆棘入山来,洞口晴烟翳不开.试问真人竟何处,他年相就谒蓬莱."
"须信桃源路易迷,野人遥指过山西.由来石室非仙窟,漫向云中覔旧蹊."
"山前踊跃见樵人,欲问神仙更问津.指点长柯向东去,不知银穴又非真."
"徘徊银穴送斜晖,散遣长须上翠微.青鸟似知予意确,故传仙语傍人飞."
"偶因青鸟遂幽寻,翠壁苍崖白日阴.三扣石扉人不识,满山松竹自悲吟."
"粉节储霜竞出篱,我来犹及笋生时.清风一榻君休问,明月半窗予自知."
"函丈当年贮卧龙,笑谈曾记一尊同.幅巾已起草庐在,寂寞溪山空晚风."
"丛玕泼黛千峰色,急雨奔霆万壑声.莫讶祖师来入梦,祇应知我欲山行."
"犯暑篮舆趁晓耕,东风迎面葛衣轻.过山缭绕湖边路,杨柳阴中带月行."
"透云斜日影朦胧,树杪依微少女风.景物重来正无恙,为君收拾向诗中."
"开窗如见碧油幢,新竹春来过屋长.渐近柴桑旧家路,清风来报稻花香."
"一水濡须百里间,举头遥见水西山.微波不动又终日,安得扁舟送我还."
"短垣新雨上银泥,柳外幽花咫尺迷.独喜流莺解人意,一声声傍绿窗啼."
"篮舆兀醉出东门,赖有官舟为解纷.流马木牛今已矣,其余儿辈说三分."
"芳草池塘处处佳,竹篱茅屋野人家.清明过了桃花尽,颇觉春容属菜花."
"似是东风恼客心,淹留行色故相禁.扁舟正在江南岸,又扰浮云作暮阴."
"情似长江流不断,亊如芳草刬还生.此身何苦浮名绊,正拟花时取次行."
"公余槐柳转斜日,吏散鸟雀来空庭.康成书带可人意,坐见茸茸相对青."
"学似卿家宜有法,人如我辈岂无情.新诗早自推心服,幽会知谁付目成."
"猛风吹雨暮江头,烟草微茫一片愁.双鲤不来无处问,欲寻归路转悠悠."
"子美不应花解恼,次公何必酒而狂.知君颇负风流债,安得司空惯窃香."
"随行知有笔如椽,不碍冥搜借榻眠.酒醉诗成还上马,秋蛇春蚓任人传."
"嫩绿夭红照眼明,物华春事暗相惊.提壶不饮劝谁饮,正在竹丛深处鸣."
"藤梢棘刺失朱门,空想当年载酒樽.天色重增行客恨,东风吹雨湿黄昏."
"行过春泥没马深,几声幽鸟啭乔林.感时恨别愁无那,赖有清樽慰此心."
"湖外山光入座来,水晶宫阙翠屏开.纤纤细落催花雨,隐隐轻鸣启蛰雷."
"日暖风轻昼睡余,海棠娇褪玉肌肤.杨花也似知人意,来趁飞红入座隅."
"夜来风雨晓还晴,沙路无泥快早行.鸟语花容春自好,有生何处不安生."
"狂风横雨忽来鸣,半夜长亭客梦惊.想见海门春涨急,奔军百万听潮声."
"翠𪩘中间白水边,野梅官柳似当年.正看遶树下残日,便觉前村生晚烟."
"淮水东来没踝无,只今南北断修涂.东风却与人心别,布暖吹生徧八区."
"断垣甃石新修叠,折戟埋沙旧战场.阛阓凋零煨烬里,春风生草没牛羊."
"麻叶蓬蓬小麦肥,杨花风里杜鹃啼.故园尚阻归来赋,惭愧东坡雨一犁."
"一溪清水浸余霞,风里归鸿字脚斜.今夜不知何处宿,路廽山崦两三家."
"小桥流水数家村,春入川原日自暾.马上不知岚气重,误惊征袖湿啼痕."
"走利奔权几日休,归来还复郭南游.直饶心计奸如鬼,终恐输他善自谋."
"六峰环翠绕金蓝,下马初尝一酌甘.久旱喜看云气浃,晚风吹雨过江南."
"蚊觜生花夜更长,睡乡蝴蝶正悠飏.山僧不恤秋眠熟,连打钟声到枕旁."
"万松邀我上崔嵬,入寺山屏次第开.无说欲知真说法,松声还送出山来."
"小驿隳颓不见容,著鞭东走梵王宫.怪禽落日休相恐,五里松篁一径通."
"一簷冬日送清温,疏竹萧萧覆短垣.来就老僧同曝背,不妨危坐默无言."
"梦断蓬窗特地愁,卧闻溪水啮舡头.夜航又逐东风去,重叹因人此滞留."
"我行常苦雨相随,旱甚民心若倒垂.坐久云容肤寸合,愿同焦槁被甘滋."
"翠袖朱唇一笑开,依风无力竞相隈.阳城岂是僧家物,端恐齐奴步障来."
"隔夜西风为办严,扫除氛曀出晴天.正逢翠幄张青绮,应念朱唇拂紫绵."
"一径封苔知雨足,贰车行县昔时迁.对花啜茗思春日,拂拭新诗益怅然."
"肥松瘦竹古招提,轩槛重游识旧题.清意不曾吟得尽,夜来明月浸寒溪."
"寺占湖边数畆山,杖藜偷得一朝闲.昨朝恰别居巢长,又喜新诗在壁间."
"絮帽曵丝云带雨,琼梳环髻水围山.江村五月黄梅过,十里人烟渺莽间."
"疏帘如雾隐窗纱,虹影青红雨脚斜.坐久清风起何处,一盆昌歜映葵花."
"鼎社年来得志闲,一杯聊复效逃禅.新诗莫漫惊流俗,恐被旁人唤皎然."
"暑雨初晴江上村,藕花无数午风温.梁山正帖淮南岸,到得精蓝日未昏."
"一去禅关忽五春,异乡惊见眼终清.问师参学今何解,云在青天水在缾."
"拍天湖水乱蛙鸣,雨脚随风泼细尘.翠幄不开杨柳晚,红云初坐海棠春."
"茭葑弥天眼界幽,浇愁应办酒如油.坐怜渔父机心胜,万顷春苗不下鸥."
"水云深处见人烟,桑柘鸣鸠似可怜.却怪银泥环四壁,由来春雨上蜗涎."
"荼䕷花底照衰颜,风送余香到酒间.春色他年尚无恙,红裙来继谢东山."
"师去无为十五年,重来猿鹤亦忻然.此生不负今朝祝,冀结龙华会里缘."
"老怀归去几何年,吴越宗风久寂然.闻说近来狮子吼,应将驴脚问生缘."
"法华灵应著当年,今古何曾有间然.不见后身房次律,却因和璞记前缘."
"达磨东来不记年,一灯然处百灯然.愿从清净求明了,应喜晨斋学省缘."
"绿杨芳草自年年,人老逢春重喟然.六入傥能除旧习,三乘端许结新缘."
"望外荆榛蔽辋川,我来何必为逃喧.乱余村疃鸡豚尽,秋到江湖藻荇繁."
"湖水弥弥浸绿苔,湖边衰柳两三栽.游鱼得意潜还跃,幽鸟多情去复来."
"十里西畴路半砠,短辕无力困瘏痡.支笻预作渊明具,瓮有乌程不用沽."
"四壁萧然犬自驯,年来食粥甑生尘.相逢未暇寒温语,请效参寥作故人."
"一枝清瘦早梅春,风味高如郭泰巾.襟袖归来香未歇,要将佳句属诗人."
"寒鸦成阵下遥村,冰合回塘镜一番.㶁㶁溪流响何处,乱山无数不知源."
"道人知我过山来,旋扫蓬门对水开.惟有温菘荐樽爼,一畦疏绿隐蒿莱."
"卧雨春头到地长,清风一榻借微凉.碁声惊断高僧梦,起拨炉中未过香."
"相山风物似斜川,岑寂那知市井喧.岁旱但伤禾穗槁,秋饥犹喜栗皱繁."
"蒿艾深迷古径苔,荒凉菊坞与松栽.稻田正似人无几,赖有高僧伴我来."
"云涛霜𪩘正峥嵘,梦里清游觉尚惊.师到西湖如得句,不妨频寄老书生."
"西城畦稼卧黄云,似说千门许见分.驴载马驮应不厌,一𥰭牙齿正须君."
"陇麦如烟水满塘,路邉桃李问柔桑.道人不作渊明调,笑碾新茶看瑞香."
"绕屋青桐碧玉椽,坐来岩石起云烟.过门竟日奔驰者,应羡山僧去道边."
"至哉择术妙难论,邂逅何妨丐一言.我已无心求富贵,余生归命给孤园."
"昼睡醒来日过中,山光入座水函空.绿杨堤外荷花富,招致清香赖有风."
"江上相逢试问津,杖藜来作化灯行.欲知照破无明窟,佛殿荧荧一点明."
"曾向高安见大愚,迢迢一路彻天衢.而今到处无些事,困睡饥餐得自如."
"闻说年来贫更甚,生涯和地与锥无.通身是手承谁力,方信常人实若虚."
"动容俱见古人情,千里归来得我惊.七载何曾有离别,水中明月本相亲."
"凭陵风雨上崔嵬,一见亲公病眼开.似是前生师弟子,两年今日入山来."
"满城花草鬬欣荣,嫩绿夭红照眼明.会有禅房通野色,解鞍聊复憩予行."
"十里清风水拍天,老僧斋罢抱头眠.丹楹画栋看摧压,好为僧伽作胜缘."
"丹枫黄槲壮秋容,诘曲僧房一径通.塔似道人飞白笔,开窗还见倚晴空."
"峰头示众合如何,一棒由来已自多.空去空回还信否,至今疑杀那人诃."
"抚掌相逢一笑同,自言参学百无功.蜜甜忘却十年苦,雷吼吓成三日聋."
"西走漫偿行脚债,南游聊勘坐禅翁.不知色力能强健,又复观潮过浙东."
"宝盖山前蔡道人,十年学佛颇安贫.似闻亲见天衣老,为改今名作惠新."
"韩生画马有家法,胸中骅骝不可计.酒酣试作姜子牙,怳若当年钓清渭."
"我才伤朴樕,吾道属艰难.未遂三豪遇,那知一笑欢.湖山晨溢翠,风雨夜霑寒.归棹秋无几,游吴意未阑."
"吾法元来不妄传,信知道法妙玄玄.君家自是神仙种,管取儿孙代代贤."
"耸汉仙峰一柱清,晴春登览四山明.祥云昼护神光现,瑞月宵临法乐鸣.华子冈头灵运赋,七星杉下蔡经盟.慨思今古无穷事,那得逍遥自在情."
"我身是假,松板非真.牢笼俗眼,跳出红尘."
"漉酒巾笼五岳冠,懒携琴鹤上朝端.丹房昼睡烟霞暖,紫府夜归星斗寒.诗就几教山鬼泣,剑灵那许俗人看.麻姑报道桑田变,一曲仙棋尚未残."
"金沙春三月,桃李照城郭.石峡赪鲤鱼,时时醉宾幕."
"耕桑本是吾儒事,不免饥寒智者非.出处自然皆有据,不应感念泣牛衣."
"五亩之宫植以桑,孟轲举此助谈王.轩前蒙密知何意,要见经纶滋味长."
"三春采采为蚕供,衣被生灵独有功.野外谩多闲草木,可惭无计谢东风."
"学道求师久剑潭,岂缘枯朽预儒涵.致知事业同归理,克己工夫判立谈.未借老商颜笑一,已偕韩氏俗重三.过庭若问论诗礼,应问从谁学指南."
"积雪千林冻欲摧,倚栏日日望春回.天公为我传消息,故遣梅花特地开."
"胜如城外宅,花木拥簷前.一雨晚时过,群峰翠色鲜.采荆烹白石,接竹引清泉.车马长无到,逍遥乐葛天."
"咏归堂里静怡神,更步芳亭识趣新.爱竹心虚初长笋,观梅香散渐含仁.云将膏雨过桐岭,水泛桃花出剑津.生意峡中藏得否,自家收拾满腔春."
"山名芒砀势穹崇,汉祖严祠翠霭中.紫气应时腾碧落,素灵何处泣秋风.狐鸣陈涉孤坟坏,金尽梁王石室空.毕竟乾坤归有道,漫夸扛鼎力英雄."
"形骸在此,其人何在.乃知一灵,不属皮袋."
"公事之余喜坐禅,少曾将脇到床眠.虽然现出宰官相,长老之名四海传."
"我赋躭痂癖,有财贮空虚.不作子孙计,不为车马速.不充玩好用,不买声色娱.置锥无南亩,片瓦无屋庐.所得月俸给,唯将赎梵书.万里遣迎介,崎岖涉长途.奉安大刹中,开示诸迷徒.庶几披阅者,咸得入无余.古佛为半偈,尚乃舍生躯.我今以财施,痛楚不侵肤.以我较古佛,苦乐万倍殊.所以不惜财,非是禀性愚.借问借财人,终日较锱铢.无常忽地到,宁免生死无."
"初三十一,中九下七.老人言尽,龟哥眼赤."
"我朝未第日,乡间逢岁饥.两率闾里人,相共行赈济.饥民仅得食,免困饿而毙.及我登第后,被罪归田里.寻复拜召命,迤逦治行计.忽见道途间,小儿有遗弃.复自劝乡邦,割己用施惠.日饭八千人,八旬乃休止.于时已麦熟,粮食相接济.我始趋行朝,蒙恩长宗寺.初本不望报,人以为能事.利司具切奏,还官不容避.今年又少歉,我适帅泸水.无户备饭食,所济俱用米.聊舍三百斛,十中活一二.又以一千石,减价平行市.每石减十钱,庶几无涌贵.更有不熟处,资简潼川类.计用减价粜,所祈均获济.我非财有余,但愍民不易.一时所施行,乐为之识记."
"蔼蔼复依依,朝晖以夕晖.岩花寒不落,簷鸟静忘飞.僧自眠黄叶,人多梦翠微.云边时见鹿,饮水近禅扉."
"涧底泥牛金贴面,山头石女著真红.系驴橛上生芝草,不是云霭香炉峰."
"翠岩不是不说,只为无个季节.今朝快便难逢,一句为君剖决.露柱本是木头,秤锤只是生铁.诸人若到诸方,莫道山僧饶舌."
"少林坐,庾岭行,书偈传衣成战争.庾岭行,少林坐,得髓安心成话堕.两家公案未曾圆,后代儿孙作殃祸.这殃祸,可煞大,天下衲僧透不过."
"石人不怕师子吼,须弥顶上翻筋斗.沧溟竭尽正三更,生铁昆仑云外走."
"粥饭随时养病躯,本无迷悟可关渠.无端击著庵前竹,直至如今在半途."
"弟昆各自逞功能,独有家兄彻骨贫.三拜起来无一语,鼻孔累垂盖上唇."
"千年石虎产麒麟,一角通身五彩明.金锁玉关浑掣断,毗卢界内鼓烟尘."
"一见明星梦便回,千年桃核长青梅.虽然不是调羹味,曾与将军止渴来."
"过去心不可得,收纶罢钓秋江碧.扁舟古岸恣闲眠,明月芦华深稳密.现在心不可得,法王家法存今昔.谋臣猛将定封疆,说甚隋珠幷赵璧.未来心不可得,不可得中只么得.石含玉兮地擎山,惟证乃知难可测.千古流芳谁共知,清风帀地有何极."
"不是风旛不是心,祖师正眼只如今.如今不识山河碍,识得如今海岳沉."
"铁牛耕破洞中天,桃花片片出深源.秦人一去无消息,千古峰峦色转鲜."
"鬼子挂起那咤面,赤脚跨定须弥卢.铁牛鞭起黄河岸,大洋海底食珊瑚."
"不是心兮不是物,那咤夜入苍龙窟.铁鞭击碎明月珠,从教大地如翻墨."
"石里藏金谁辨别,游人但见藓痕斑.却被石人窥得破,铁船载入洞庭山."
"妙净明心,一句全真.山河大地,日月星辰.舒肝沥胆,照彻古今.个中如不昧,徧界是黄金."
"象外横该宇宙身,圣凡极尽不容尘.衲僧意气合如此,当场谁是夺标人."
"婆婆不在五台山,平地行人作易难.蓦直坦然今古路,区区却过赵州关."
"一路雄兵犯界河,烟尘塞路绝人过.安邦赖有张良在,画角城头唱楚歌."
"万仞峰前握手时,清歌一曲少人知.但见瞎驴惊宇宙,不知法眼付传谁."
"午夜霜凝星斗寒,长空云尽山月落.青天吃棒人尽知,苍龙退骨谁能觉.金凤冲开玉锁关,麒麟掣断黄金索.迢迢劫外孰能拘,南北东西迥超卓."
"明头落节,暗里吃交,毒手当渠痒处搔.雪里鹭鸶飞不见,一只银瓶挂树梢."
"笊篱木杓,钱贯桶索,说妙谈玄俱是错.清平鼻孔塞乾坤,天下衲僧无处摸.明来握土成金,悟去百草皆药.拗折俱胝指头,踏断赵州略彴.平常一句用无穷,限量知见徒斟酌."
"后园驴吃草,可怜无限虚生老.半夜盲人问故乡,不知身在长安道."
"生死既不可求,根尘万病俱休.从此俱空独露,蟾轮一片清秋."
"乌龟三眼红如火,一角麒麟快似锥.土宿夜游南赡部,泥牛脚下火星飞."
"舒无踪,卷无迹,日午晴空轰霹雳.衲子惊迷失路头,神号鬼哭知何极."
"新罗渤海,南岳天台.纤尘不碍,岂涉去来.回头敛念,解脱门开.反忆善财寻胜友,百城游徧不知回."
"贝叶收不尽,一句无私万法印.千圣满口不能宣,岭梅漏泄春光信."
"古冢不为家,渔翁举棹出芦花.湛水无风江月迥,长空撒尽暮天霞."
"不劳车马迹,文王去后无消息.月华影里钓鱼矶,万古清风长历历."
"一镞三关俱透脱,从前汗马休拈掇.须知旧阁快龙舟,当年曾把锦标夺."
"妙圆金地绝纤尘,到者当观无相真.莫道玄门难近向,举头便是塔中人."
"束带真成屈壮图,宁思饱死叹侏儒.便拈手版还丞相,却觅芒鞋踏故庐.少日萦心但黄嬭,暮年使鬼勾青奴.他时有客来载酒,解道欲眠卿去无."
"人伦风化自孝始,我怀义乌颜氏子.昔从书传闻其名,今来浙东入其里.未入里先见路碑,高冢巍然云树里.犹有群乌绕墓飞,或者神乌长不死.啣土伤吻土亦亦,乌血凝成墓山紫.今古人人皆有亲,负土葬者岂独此.如何感召到山禽,须就人心推物理.生前服劳情自苦,亡后附身哀靡已.天地悯怜鬼神泣,无知羽族有所使.父子茔域永相依,白云深处精灵起.风吹草卉即莱衣,溪浮苹藻为甘旨.千秋万古此经过,谁人眼不泪如水."
"季鹰雅志本江湖,胡为入洛诚计疏.一杯莼羹入归梦,岁晚仅饱松江鲈.何如王郎十亩宅,一生江头枕江碧.西风落日弄烟波,却笑陶朱计然策.我来访君春已深,江花江柳翻绿阴.相携三径拾瑶草,为问客来何苦心.固知此事君计得,我被微官苦相逼.劝君谨勿语弹冠,便恐纷纷北山檄."
"西郊见说春事浓,杏花香发眠东风.主人未解此花意,小槽溜溜杯犹空.劝君潋滟蒲萄绿,好看枝头红映肉.莫令风雨遣花飞,徒唱人间断肠曲."
"湘南夜水风露清,月明耿耿波益平.婵娟有人步罗袜,琼珰玉佩双娉婷.可怜玉骨埋藏久,肠断人间无复有.岂知化作兰若莲,宿契未忘犹并首.想应快意洗尘缘,不向谢池争取妍.玻璃盘中净土颊,一心稽首西方仙.请君以图献天子,当与嘉禾并周史.毋令寂寞堕空山,泣月悲云清夜残."
"先生溪上种修竹,呼吸溪光餐竹绿.自应不同此君医,冰雪之胸元不俗.我欲相从竹溪中,已办青蓑黄篾篷.卧听肃肃摇清风,一洗满怀尘土空.祇愁一夕风雷起,变化飞龙葛陂水.凌云去去固无心,莫忘溪头舞烟雨."
"御手指婵娟,春风昼日眠.粉匀香汗湿,髻压鬓云偏.柳妬眉间绿,桃惊脸上鲜.梦魂何处是,应绕帝王边."
"兰质蕙心何所在,风魂云魄去难招.子规叫断黄昏月,疑是佳人恨未消."
"含怨衔辛情脉脉,家人强遣试春衫.也知不作坚牢玉,祇向人间三十三."
"家家入雪白于霜,更有欹鞍似闹装.便请炉边叉手坐,从他鼠子自跳梁."
"衔蝉毛色白胜酥,搦絮推绵亦不如.老病毗耶须减口,从今休叹食无鱼."
"一派泠泠遶槛清,尘襟洗涤自凉生.夜深好梦惊破,疑是半天风雨声."
"生平只说聱头禅,撞著聱头如铁壁.脱却罗笼截脚跟,大地撮来墨漆黑.晚年转复没刀刀,奋金刚杵碎窠窟.他时要识圆悟面,一为渠侬并拈出."
"野干鸣,师子吼.张得眼,开得口.动南星,嗟北斗.金刚阶下蹲,神龟火里走."
"有时瞋,有时喜,有时观音面,有时夜叉觜.或现鼠尾龙头,或现鼠头龙尾.偏要检非,不要检是.是金不博金,是水不博水."
"我有明珠一颗,切忌当头错过.虽然觌面相呈,也须一槌打破."
"推穷物理成家计,会合时机便识心.多谢春风无厚薄,贫家桃李也成阴."
"灵树面皮多葛怛,韶阳板齿上生毛.会得国清才子贵,不会家富小儿娇."
"阿家新妇最相怜,新妇骑驴家便牵.几度醉归明月夜,笙歌引入画堂前."
"不触又不背,徒劳生拟议.开口更商量,白云千万里."
"清白声华正直风,数千余载誉增隆.侯封忠洁缙绅外,庙外汩罗烟霭中.新宇有功修已顿,旧碑无字读难穷.他年我若官湘楚,愿采遗言问钓翁."
"峰列洪都秀,名贤隐此间.乱烟横古木,啼鸟恋深山.我亦寻诗到,人谁访戴还.高吟今不见,流水自潺潺."
"君不见子猷嗜好与俗殊,种竹不可一日无.又不见太白清狂世绝伦,举杯邀月独相亲.风流二子去已远,尘埃那复闻高人.郑侯未遇身更闲,躬耕自乐岩谷间.开亭容膝日寄傲,坐对嶕峣崪嵂之西山.西山苍翠如堆玉,松奏笙竽云作屋.澄鲜爽气日夕佳,不学时情易翻覆.田文唾面嗔小儿,翟公署门良可嗤.悠悠权利悲一时,乐哉此友谁能知.郑侯与我论心久,年少相従今白首.对山勿著绝交书,要须著我成三友."
"室明窗有灯,夜暗天无月.趺坐依蒲团,竹声助清绝.初疑小雨至,萧萧俄复歇.忽然变轩昂,风湍散岩穴.听久耳根静,万虑皆莹彻.尘凡不待扫,境妙心自洁.奇哉不二门,欲倩维摩说."
"经年等待中秋月,一夕阴云扫不开.高树时惊疏雨过,空山那复故人来.梦回谁忆霓裳戏,老去愁闻水调哀.与子相逢长得醉,何须佳节始衔杯."
"贤哉蘧瑗晚知非,此道吾今亦庶几.囊乏一钱聊自哂,家无三径不妨归.冥鸿久已离矰缴,野马由来免靮鞿.溪上月明船正穏,肯将簪笏换蓑衣."
"等闲长啸倚孤松,云破天邉见碧峰.架上残书犹可读,瓶中储粟不堪舂.生涯幸有千年秀,身世何须万户封.僧榻寄眠无一事,觉来深省听晨钟."
"隠侯文治知何用,千古端羞堕泪碑.国危忍助神鼎覆,身免犹嗟鞶带移.登览寒烟萦远目,凄凉夕照谢高榱.伤心往事君须赋,恐有遒人来采诗."
"四月天气初鬰蒸,碧桐照空门巷清.何人解助隠居乐,为我唤取黄鹂鸣."
"扫地焚香避湿蒸,睡余茶熟碾声清.风来桐竹僛僛舞,雨过堦除㶁㶁鸣."
"错落星河天未明,太虚涵露气全清.东方隠约生光耀,便觉林间宿鸟惊."
"娟娟疏竹拂云长,门巷无尘气自凉.多病无情如嚼蜡,卧看风篆博山香."
"西北干戈拨不开,今宵闻笛更清哀.高堂亲老发垂白,与子买舟归去来."
"有生能几何,避乱不谋夕.联翩二三子,晚步縦所适.田野无人声,牛羊断归迹.时看墟曲中,寒烟袅修碧.雝雝南飞雁,北信杳难覔.不知二圣君,泫然泪沾臆.小臣真虮虱,持颠頋何力.残腊行当除,青阳来已逼.衰骸分填壑,公辈宜强食."
"学道悠悠未见功,敢言凡质有仙风.他年一钵江湖去,先向苕溪访葛洪."
"年来有客従黄石,老去何心望紫泥.世事违人常八九,生涯随力任东西."
"软语干时刍豢美,苦言投俗桂姜辛.山河若欲摅幽愤,盥手焚香读过秦."
"弱龄虑事心常破,壮岁投闲鬂已华.但得安贫如北阮,何妨受侮似东家."
"莫问庄生然不然,时中只可自随缘.冬深江北无边报,又得安贫过一年."
"贤愚狂圣等为人,要是天君自策勲.举世纷纷谁得妙,韩公惟许孟轲醇."
"古来达士尽穷空,我愧修身道未丰.痛饮不妨歌楚些,投闲何幸伴吾侬."
"一炷清香度博山,妙观不著有无间.此心欲报难论价,放我形骸十载闲."
"吾生四十已侵寻,独喜年来不动心.世事升沉君会否,人间春去落花深."
"沂上风光点独知,陶然宁复叹春移.吾人老大知何用,仰止前贤须及时."
"天与孤高花独新,世间草木信非伦.影涵水月不受彩,气傲冰霜何待春.冷淡自能驱俗客,风骚端合付幽人.往来百匝堦除里,顿使心无一点尘."
"气欲峥嵘岁欲新,寒梅方信冠群伦.直能平地凌封雪,可是回根迎小春.九畹蕙兰真上客,千山桃李尽庸人.即今携酒江郊去,弄蕋攀条一拂尘."
"飞花看六出,俄向腊中来.解騐人情喜,始知天意回.夜阑窗愈白,晚冻日难开.麦熟何时节,饥民正可哀."
"歉岁多流冗,邦侯喜邓来.雪除惊腊尽,耕近乐春回.郊野犹同色,江天已半开.短衣难揜胫,谁说少陵哀."
"强敌登城日,中华将士奔.人皆趋北阙,君独死南门.秘计无人用,英声有史存.秋原悲泪落,桂酒与招魂."
"良木秀山泽,中林犹百年.斵削应约绳,必资诸巧匠.陶者输瓦甓,圬人施涂泥.丝网及宝铃,丹漆塈塑绩.罢精磨岁月,始克观厥成.金钱与糗粮,所费如山积.虽名有漏法,实为无量德.庶俾凡睹闻,因缘得入道.我昔礼大士,广厦余千间.何人持烈烟,一燎不存芥.呜呼有施者,又有戕毁人.良繇弗思维,纵我无明故.今合檀施力,作新美逾初.丁此时囏危,为众作依怙.咨尔方来者,毋意隳前功.增饬爱护之,当如扞头目.使百千万亿,游戏依双林.于龙华会中,永瞻微妙相."
"假守衰颓病日侵,湖山虽好倦追寻.登城忽睹三江水,快我平生万里心.聊筑小亭怡父老,敢承佳句粲珠金.春涛正待诸君赏,更拂诗牌看醉吟."
"残春始抽芽,首夏已敷绿.空枝变繁阴,造物信神速.童童覆短墙,密密连深竹.扶疏团爽气,秀整厌群木.鸣琴音下上,和雅奏琴筑.亭年影途清,吾亦爱吾屋.身闲百忧无,意适万事足.此乐何以酬,床头酒方熟."
"孤芳移种自仙家,故着轻黄映日华.举世但知梅蕊白,不知还有蜡梅花."
"旦评人物尚雌黄,草木何妨定短长.试问清芳谁第一,蜡梅花冠百花香."
"枝头疏蕊吐檀心,借日娇黄色浅深.却倩红梅来作伴,要看明玉间良金."
"是非海里横身人,豺虎群中自在行.莫把是非来辨我,平生穿凿不相关."
"老胡不免出胞胎,也解人前恁么来.指地指天称第一,众生四十九年灾."
"海水翻空滚底流,鱼龙虾蟹信沉浮.可怜金色头陀子,直至如今笑未休."
"迷悟髑髅前,徒劳更举鞭.只持鸡狗戒,不学祖师禅."
"少室山前风过耳,九年人事随流水.若还不是弄潮人,切须莫入洪波里."
"二祖当年立少林,满庭积雪到腰深.叉手当胸无一事,不求不觅不安心."
"不假文殊神通,休要罔明弹指.尔时灵山会中,女子从定而起."
"胡乱三十年,不少盐与醤.江西马大师,南岳让和尚."
"江西一喝动乾坤,大用全机是灭门.三日耳聋风过树,累他黄檗丧儿孙."
"世路风波不见君,一回见面一伤神.水流花落知何处,洞中桃源别是春."
"有句无句藤倚树,元原白饭用米做.高楼吹笛柳如烟,满地春风落飞絮."
"无尾大虫难傍近,近前便是伤人命.除非自解据号头,自然头正尾亦正."
"剔起便行三万里,只今休去八千年.分明更为从头举,一任诸方取次传."
"心不是佛,智不是道.青山白云,落花芳草.若是灵利阿师,终不回头转脑."
"大唐国内无禅师,礼拜归堂更不疑.堪笑河阳新妇子,不如临济小厮儿."
"一喝喝上四禅天,临济元来不会禅.尽道朝阳生户外,不知夜月落阶前."
"大悲观音开正面,官不容针通一线.鼠拽葫芦有底忙,鬼争漆桶无人颂."
"主宾都落第三机,阵阵开旗不展旗.石火光中分胜负,倒骑铁马上须弥."
"面门出入见还难,无位真人只尺间.去路一身轻似叶,高名千古重如山."
"洗脚处更不安排,侧聆时非是啗啄.赵州临济二老人,相见何曾不注脚."
"若谓平常心是道,枝蔓向上更生枝.贴肉汗衫如脱了,唤来眼上与安眉."
"百年三万六千日,一日朝昏十二时.使杀老僧浑不管,不知闹里有谁知."
"茱萸这里无一滴,赵老无言便走去.春去秋来三百年,拄杖至今犹靠壁."
"殿上唤来先应喏,不知业识太茫茫.虽然功德已成就,争柰当初不放光."
"大死底人还却活,不许夜行投明到.陈州人出许州门,翁翁八十重年少."
"劈回三拳,连腮七掌.尽大地人,不知痛痒."
"眼中见惯是寻常,又不惊人又久长.留得寒窗夜来月,三更依旧照茅堂."
"得入门,在门外.说向人,人不会.更高声,我耳背."
"老僧正在东司上,不将佛法为人说.一般屎臭旃檀香,父子之机俱漏泄."
"天子居闹市里,老僧在百草头.摆手御街来往,不怕巡火所由."
"平生侍奉老师,全无些子气息.佛法妙性天机,一字教他不得."
"宣德门前过,回头便招祸.若要无事时,且归屋里坐."
"金佛木佛泥佛,度炉度水度火.尽入赵州红炉,烈焰光中煅过.一声白雪阳春,万古无人能和."
"半夜墨漆黑,捉得一个贼.点火照来看,元是王大伯."
"镇州出大萝卜头,师资道合有来由.观音院里安弥勒,东院西边是赵州."
"有佛之处不得住,无佛之处急走过.三千里外摘杨花,他日归来举似我."
"大地是眼何处屙,天下不柰雪老何.赵州寄个锹子去,方得此话圆堶堶."
"一缝分明在,当头下手难.饶君钉铰得,终是不圆全."
"袖头打领无添减,腋下剜襟有短长.大庾岭头一尊佛,疏山两度放毫光."
"不踏门前路,春归又一年.落花红满地,芳草碧连天."
"钟未鸣,鼓未响,依前托钵归方丈.德山不会末后句,岩头密意谁相亮.只得三年也大奇,留与诸门作榜样."
"七条披向钟声上,徧界难藏比丘相.若以色见音声求,迦叶师兄是虚妄."
"棒下真𨱎不博金,德山彻底老婆心.后人只看波涛涌,不见龙王宫殿深."
"百丈野狐,塞雁衔芦.李广神箭,张颠草书."
"网中跳出便飞腾,好个天然俊衲僧.何似当初未入网,悟来方始是知音."
"貍奴白牯念摩诃,争似南泉打粥锅.虽然佛法无多子,天下丛林不柰何."
"举起竹篦子,如何便道家.秘魔岩不会,随后便擎叉."
"一主人公死,一主人公活.若解弄精魂,两头皆透脱."
"霹雳惊天地,那容掩耳听.须知兴化老,一半是人情."
"法战从来许克宾,掣旗夺鼓两分明.直须尽法方无媿,老汉他年要话行."
"紫罗帐里撒真珠,禅客相承总掠虚.拍手呵呵开口笑,释迦弥勒是他奴."
"单刀直入更休论,拟议之间宾主分.不是放他旻德过,须知兴化棒头明."
"人贫多智短,马瘦见毛长.独宿双峰寺,同焚一炷香."
"南泉不指净缾,隐峰何曾泻水.从教打瓦钻龟,佛法不在这里."
"四海狼烟静,中原信息通.罢拈三尺剑,休弄一张弓."
"锦鳞透网欲吞舟,一向冲波逆水流.却被渔翁闲引钓,随波逐浪共悠悠."
"三十年前此寺游,木兰花发院新修.如今再到经行处,树老无花僧白头."
"电火光中休草草,剑轮锋上莫忉忉.等闲却放全身入,终不当头犯一毫."
"睦州只受锥头利,这僧不见凿头方.直铙转得百千藏,这般供养也寻常."
"作家相见终不错,两两同时看啐啄.喝下虽然宾主分,争如普化摇铃铎."
"㥪㦬须要逞聪明,金榜何曾得挂名.捋下幞头归去也,莫骑驴子傍人门."
"风头稍硬难安立,暖气才通瞌睡来.却笑明招闲费力,无端两处强差排."
"棒头瞎却一城人,三圣撩地保寿瞋.正令只堪提一半,一盲引得众盲行."
"近在口皮边,远过河沙国.世间多少人,不得油糍吃."
"万事由王老师,树子未属你在.广额屠儿成佛,二祖大师偿债."
"阿家新妇两同条,只尺家乡路不遥.可笑骑驴觅驴者,一生错认马鞍桥."
"赤身挨白刃,死中还得活.一箭自迷踪,万车皆丧辙."
"不用唐言译,休将梵语传.摩醯首罗眼,对面隔西天."
"一念不起须弥山,翻著襕衫退步看.直上拄天下拄地,言前荐得也颟顸."
"锯解秤槌浑似铁,大愚老子重饶舌.水流涧下太忙生,云在岭头闲不彻."
"一阵狂风骤雨来,却于古庙且闲隈.虽然打入鬼窟里,吞炭藏身又一回."
"尽道亲曾相见来,依前还是狗来腮.好将大棒蓦头榍,贵得盲人便眼开."
"年来万事总成魔,老去闲添白髪多.道泰不传天子令,时清休唱太平歌."
"一道如弦直,心亲手更亲.箭穿红日影,方是射雕人."
"桃花寻剑客,不语笑春风.白头归未得,家住海门东."
"敢保老兄犹未彻,玄沙之言何太切.君看陌上桃花红,尽是离人眼中血."
"只要拔榍抽钉,为人解粘去缚.如何洞山老人,先自藤蛇绕脚."
"官路无人触自行,两家公验甚分明.路傍偷贩私盐客,草里蹲身过一生."
"快骑骏马上高楼,南北东西得自由.最好腰缠十万贯,更来骑鹤下扬州."
"稽首两足尊,瞻仰不暂舍.眉间白毫光,照耀大千界."
"到老不曾开话路,临行回首却叮咛.深深海底犹嫌浅,直向金刚水际行."
"干峰不用指陈,云门休打骨董.自然东海鲤鱼,筑著帝释鼻孔."
"南无观世音菩萨,补陀岩上红莲舌.不知成佛是何时,打刀须用幷州铁."
"二乘菩萨何年尽,诸佛凡夫早晚休.世情但将公道断,人心难似水长流."
"若知天地本同根,终不应来更问人.却得南泉亲指似,等闲花发梦中春."
"盲聋喑哑接不得,玄沙枉费闲心力.扁鹊卢医拱手归,三人俱是膏盲疾."
"利刀自断命根,不要依草附木.若有一法与人,永入拔舌地狱."
"掌中擎白日,舌上覆金钱.壁立争千仞,毫光彻梵天."
"世间名利闲荣辱,云雨纷纷手翻覆.悲歌相继不堪论,棒头无眼黄粱熟."
"杨岐老人琐口诀,万里长城一条铁.斫牌禅客如到来,不动金槌脑门裂."
"三脚驴子忒晒好,长放后园教吃草.等闲牵出向人前,踢倒湖南瞎长老."
"庐陵米价少知音,佛法商量古到今.绣出鸳鸯任人看,无端须要觅金针."
"后园驴吃草,莫随言语讨.跳上蓦腰骑,来往长安道."
"小鱼吞大鱼,门上钉桃符.邪魔俱不入,佛法也消除."
"从来五逆怕闻雷,不似大虫看水磨.孤峰顶上要同行,十字街头还共坐."
"的的当阳句,明明箭后路.著靴人吃肉,赤脚人趁兔."
"时时日日,日日时时.七颠八倒,孰是孰非."
"猛虎当路坐,游鱼脚底过.不学紫胡老,便打刘铁磨."
"船子下扬州,浮萍逐水流.一声河满子,千古动悲愁."
"绵州附子汉州姜,最好沉黎出麝香.鲁子师僧才一嗅,鼻头裂破眼睛黄."
"十年海上觅冤雠,不得冤雠未肯休.芍药花开菩萨面,椶榈叶散夜叉头."
"韶阳一鉴,生铁馂馅.直下咬破,咦！莫怪相赚."
"大海波涛浅,小人方寸深.海枯终见底,人死不知心."
"钟谷不生豆苗,蒸砂岂能成饭.大通智胜如来,一个担板底汉."
"入林不动草,入水不动波.镬汤无冷处,合眼跳黄河."
"举手攀南斗,翻身倚北辰.出头天外看,谁是我般人."
"拄杖头边无孔窍,大千沙界犹嫌小.毗婆尸佛早留心,直至而今不得妙."
"鹄白乌本玄,松直棘自曲.清净比丘僧,却须入地狱."
"破瓶岂复作瓶事,焦种不应生孽芽.如彼虚空盘大子,毛轮垂髪翳开花."
"月里姮娥不画眉,只将云雾作罗衣.不知梦逐青鸾去,犹把花枝盖面归."
"一叶落,天下秋.一尘起,大地收.鸟窠吹布毛,便有人悟去.今时学者,为甚么却不识自己."
"仲冬岩寒,三界无安.富者快乐,贫者饥寒.不识玄旨,错认定盘.牛头安尾上,北斗面南看."
"一滴滴水,一滴滴冻.天寒人寒,风动幡动.云门扇子勃跳上三十三天,筑著帝释鼻孔.东海鲤鱼打一棒,雨似盆倾,不出诸人十二时中寻常受用."
"去年寒食后,今年寒食前.日日是好日,不是正中偏."
"客舍久留连,家乡夕照边.簷悬三月雨,水没两湖莲.镬漏烧灯盏,柴生满灶烟.已忘南北念,入望尽平川."
"向上一窍,八面玲珑.觌面一机,全身担荷.是则金𨱎难掩,非则玉石俱焚.拟议不来,银山粉碎.总不恁么,又且如何.是非不挂娘生口,自有旁人话短长."
"一尘起,大地收.一叶落,天下秋.甲巳之年丙作首,乙庚之岁戊为头."
"牛头菩萨面,马面夜叉头.不作五逆罪,快乐百无忧."
"四海同一家,万口同一舌.赵州勘婆子,有理向谁说."
"骂他还自骂,嗔他还自嗔.戒之慎之,出乎尔者,反乎尔者也."
"椎锣擂鼓转船头,席卷波翻喊激流.洗脚上船乘快便,顺风相送下扬州."
"相骂饶汝接嘴,相唾饶汝泼水.等闲摸著蛇头,拍手啰啰哩哩."
"一钱为本万钱利,富不足而贫有余.换骨夺胎些子药,输他潘阆倒骑驴."
"骑虎穿市过,把火去偷猪.主人开眼睡,幷舍叫失驴."
"腊月火烧山,苦口是黄连.相将岁除夜,窦八布衫穿.大可怜,把手入黄泉."
"心如墙壁眼如眉,月饵烟蓑下钓矶.湛湛寒光凝一片,波澜不犯取鱼归."
"拔出赵州舌头,去却当门荆棘.归家倒卧横眠,冷笑奔南走北."
"无用顽皮作气毬,谁人趯得上高楼.如今潦倒浑无力,辊得行时即便休."
"磐陀石上共安居,水远山高一事无.唯有多情峰顶月,夜深移影到阶除."
"五乳峰前,九年冷坐.孤风绝攀,名不敢涴.断臂嗣芳,贱卖滞货.螟蛉有子,负之蜾蠃.即说呪曰,类我类我."
"来自三川,应缘两浙.肩担华木瓜重担,肚束马簸箕三篾.饭𫜪铁钉,羹煮木札.要是圆悟见儿孙,丧却杨歧家法.奸汉多疑,黠儿落节."
"即真非真,是相非相.龟毛拂子,兔角拄杖.自歌自舞,独吹独唱.认得师姑是女儿,志公不是闲和尚."
"唤似一物非他物,天上天下出还没.道是无来常现前,道是有来寻不得.说有说无俱妄想,长安大道平如掌.昨夜清寒惊觉时,手爪元来会抓痒."
"七处征心款便成,推穷寻逐按分明.都缘家贼难防备,拨乱乾坤见太平."
"三十二应不思议,十四无畏如流水.男子身中入定时,女子身中从定起."
"明暗色空不可还,不可还者绝跻攀.夹截虚空成畔岸,一重水隔一重山."
"东西南北捉虚空,海角天涯信不通.力尽神疲无处觅,万年松在祝融峰."
"根尘缚脱本同源,一处休复六用捐.手把一条红断贯,娘生鼻孔一时穿."
"双剑峰前古寺基,天尊元是一牟尼.时难只得同香火,莫听闲人说是非."
"七处精研一妄心,更随三业杀盗婬.身心不是闲家具,前箭犹轻后箭深."
"瞿昙彻底老婆心,见明色发理难任.入乡随俗那伽定,佛魔到此尽平沉."
"清净本然徧法界,山河大地即皆现.性觉必明认影明,眼耳便随声色转."
"香严上树口啣枝,手不攀枝脚累垂.才开口,咦不答也,又相违.未上树时道将来,金刚宝剑顶门挥."
"六门晓夜任开张,家贼难防事可伤.识得家亲恩爱断,更无一物献尊堂."
"赤骨力寸丝不挂,净倮倮兮赤洒洒.浴出低头满面惭,为我说时定相骂."
"不肯宗师满大唐,罗山礼拜错商量.洞山无佛人难措,惭愧岩头口放光."
"因我得礼你,穷源须到底.九九八十一,阎罗王是鬼."
"门外依然雨滴声,万般巧说争如实.平生心胆向人倾,相见还同不相识."
"将谓众生苦,更有苦众生.相见易得好,共住难为人."
"闻声见色非闻见,见色闻声是见闻.欲得不招无间业,莫谤如来正法轮."
"闻刬除露布葛藤,不用之乎者也.饶君句下精通,未免唤驴作马."
"闻丙丁童子来求火,南方丙丁又属火.按剑宗师奈若何,是君心下意不过."
"闻三脚驴子弄蹄行,两浙江南秋复热.西北风霜怯早寒,闭门愁见杨花落."
"笙簧世所贵,正调多溺沉.有人怀古心,临风理瑶琴.一弹秋月高,忽觉开尘襟.或疑涧泉声,忽作鸾凤吟.得意自怡悦,子期难再寻.铜壶一枝梅,尽可为知音."
"北风吹枯桑,污注如语汝.牎虗夜少寐,展转莫宁处.衾裯冷如鐡,凛凛不可御.家居犹畏寒,何况远行旅."
"白雪农家瑞,亦使天下寒.陋巷无饥民,此瑞古所难.上方播春仁,发粟赒饥飡.一饱生欢心,万户各获安."
"杨妃睡未足,西子粧太华.余妖媚东君,化为枝上花.娇羞沁红玉,袅娜揉春霞.少陵恐添愁,不欲诗句夸."
"枯木立数茎,断岸走千尺.旁有牧牛儿,放牛倚拳石.牛闲芳草间,儿倦眠跼蹐.画手笔入神,淡墨夺真迹.凭谁唤儿醒,落日归路僻.觉来横短笛,吹断远山碧."
"柳风吹兰衿,藓晕识芒履.寻幽古招提,偶识尊者墓.断碣眠苍云,慈容惨香雾.孤山岂无诗,未若壁间句."
"虚室既生白,空谷亦传声.山翁抱高标,借为虚谷名.中有如带水,流出心源清.我欲从之游,临风濯尘缨."
"有客落魄游京都,形服差类山泽臞.袖携一纸故友书,来求古隶铭墨模.我方临池且自娱,触拨雅兴生江湖.坐扣墨法果不诬,出示数餠泥金濡.质模温润凝龙酥,麝气酷烈清透肤.浣濯研沼尘滓无,磨动淳漆生金壶.吴牋半幅翻雪腴,碧云掩冉生兔须.豪家有钱贮金珠,谁肯淡好如吾徒.自怜我为贫所拘,倾嚢尽易令无余.临行束担付獠奴,就索诗句荣归途.天下具眼不可污,芳名岂借人言沽."
"中山瑞兽久不出,天下笔工徒负名.近闻宛陵获数辈,束䌸管制差专精.携入京师求鉴赏,一见不以他毫轻.呼童涤砚淬瑿玉,催我纸上云烟生."
"袖携一剑三尺铦,试与豪士论丑妍.锋铓闪烁走冰雪,靶鞘激烈拏风烟.断蛟截犀挺灵怪,照人切玉光牵聨.昔时欧冶不再岀,纯钩磐郢名空传.越王苟不遇薛烛,万户骏马谁肯捐.物虽有价瑶无价,瑶逢识者逾精鲜.主人得之亦自壮,十袭珍秘轻万钱.何当佩服却戎羌,会令沙漠无戈鋋."
"物意通人事,阳生一脉天.梅虽搀腊破,柳已得春先.袜颂趋时献,台云取巧传.所须惟饱耳,延颈看丰年."
"师默修禅观,龙升虎自闲.眼开俱是道,心定亦无山.瘿木床三尺,蓬茅屋半间.錬成真积力,策景到瑶关."
"男儿劲正气,期欲展经纶.场屋求程艺,山林多隠人.学优宜必仕,道在不妨贫.快举摩霄翮,聮翩立要津."
"夺得莲峰秀,英名馥迩遐.文章腾气燄,句律炼聱牙.一梗江湖客,三朝忠义家.欲评清绝处,雪月照梅花."
"纸阁新装褫,青氊喜尚存.翠圆垂彩络,红朶粲陶盆.藏密寒无著,融真体自温.夜深谁晤语,花缀短檠昏."
"家世帝王州,钟山耻未游.卷书趍幕府,散步入林丘.泉湃悬崖丑,云闲古树愁.草堂今在否,更欲展诗眸."
"一犂将暝色,月下自耕耘.为适能吟趣,非干力穑勤.草芟心地阔,苗揠世情分.莘野如膺诏,新诗就献君."
"朝家祷琼瑞,天忽赐雄风.静听耳轰皷,冻眠身屈弓.把茅吹卷后,矮柱兀揺中.拶晓怪威息,太阳升海东."
"久不到西陵,重来扣便𦫃.眼吞沧海碧,帆卷越山青.路远人烟盛,官清风浪停.片时登岸口,小立望云亭."
"古院无僧住,含情更惘然.绿苔欺破阁,白鸟没飞烟.壶隐迟迟日,筒分细细泉.栏干聊小凭,取次缀诗篇."
"陌上骑骢马,朱缨耀日丹.袖欺鞭竹瘦,靴入𩍐金寒.毳帽兜貂鼠,茸裘织雁团.戎装吾亦可,初不碍儒冠."
"闲中有真乐,深隐向林峦.𠜴竹招山色,栽梅结岁寒.事因贫后少,心到老来安.拾芥取青紫,野人犹畏难."
"千步入修廊,犹闻碧雾香.风翻宫襭紫,菊染御枹黄.亭宇丹青老,笙歌岁月长.上皇临幸少,书圃自翺翔."
"先生遗隐迹,年古路荒凉.鹤唤诗魂去,梅留姓字香.孤山应似旧,荐菊谩流芳.翻作西湖梦,骚人为断肠."
"闻说藏修所,凭山更接溪.百花搀序发,万竹剪云齐.地胜尘无染,廛居俗正迷.二王诗绝唱,何用我留题."
"眷客留连久,分携各惘情.𫇛摇江水碧,城凸晓烟明.衣薄寒先觉,心平浪不惊.钟山青在睫,归兴逐云生."
"因合谦斋饮,新编得细哦.髯掀天地阔,足历水云多.才敏逢青眼,家成隐翠萝.近闻诗债盛,老退欲停戈."
"步入山回处,茅櫩隐士家.远峰奔渇骥,曲径袅修蛇.纯翠千茎竹,交红一架花.客来费清供,汲水自煎茶."
"行春车马渐无多,闲步郊原玩物华.已角未腴阴径笋,似香非韵别篱花.子规饶舌空催客,蛱蝶贪游不恋家.常记湖邉同咏赏,归鞍扶醉月笼纱."
"冷笑书云上鲁台,乖祥俱向眼中猜.阴逢剥处自阳复,否到极时须泰来.霜剪草茸寒欲断,日烘梅粉暖全开.吾侬唤作寻常事,坐看儿童拜节回."
"骚豪矢口便成诗,全异推敲炼句迟.一字下平揺不动,数聨生就稳难移.池塘春草英灵处,水月梅花颕悟时.我亦学吟功未进,每将此理扣心师."
"秀江亭上驻吟怀,苔藓轩窗四面开.潮怒挟风吹海立,橹声揺月下天来.浮沤世事等出没,泛梗羁人几去回.待写篇诗纪游迹,路迢不奈马频催."
"洛浦风流几隔年,江南重见色依然.根从埜卉同分品,香与梅花可并肩.葩白中黄饶蕴藉,腊梅春暖肆芳妍.殷勤并挟新诗送,领略丰姿夜不眠."
"竹风荷气约朱明,路入渠阳暑尚清.马耳萧萧悬堕月,鸡声喔喔勉修程.何拘梅政夸年少,即泛莲漪赞老成.莫把西湖浪吟笔,楚山空阔更关情."
"素喜华居逼禁闉,北山何事又移文.来依岳麓千章翠,闲却南屏一片云.招月咏梅君自乐,煮泉瀹茗客同分.未随燕雀伸忱贺,先剪溪藤述寸芹."
"笋舆揺兀到山前,就宿栖真古洞天.老木倚风清鹤唳,湿云拖雨护龙眠.尘凡夐岀几千仞,足迹经由已半仙.到此岂容闲咏笔,重来知复是何年."
"高人深欲买山居,常办栽梅养鹤图.喜有名园邻水月,不妨清梦忆江湖.羲之坦腹应相爱,和靖掀髯足自娱.旦夕杖藜须践约,锦囊先束付奚奴."
"才了花阴入要涂,暂时归去友樵渔.远山数笔意不尽,流水一泓清有余.我辈爱吟怀退步,谁人得计肯闲居.古梅树下三间屋,深掩柴门静读书."
"纡青拖紫信天缘,才说归畊自乐然.二顷良田供活计,一鉏风雨饱丰年.妻条桑叶催蚕起,儿脱莎衣傍犊眠.不是此心甘隐退,为贪农隙理残编."
"援藤穿藓扣云扉,清足高标显翠楣.风月任随时事改,江山不被世情移.虽无白酒留君醉,却有青编可自怡.朱紫纷纷徒说贵,隐居真乐几曾知."
"痴儿緫向月中求,不信人间賸有秋.万点尽垂金粟颗,一枝宜上玉搔头.清香已压龙涎倒,堕蕚宜将蚁醑浮.吟得诗成对花举,不须招客费赓酬."
"自别梧姿二十年,情亲何暇雁传笺.深疑楚泽蟠胸次,不放吴霜点鬓邉.我忆花间听乐府,君嗟柳下度吟鞭.于今又遂啣杯乐,湖海相逄岂偶然."
"柳下分携须影苍,好风吹梦过都梁.诸蛮帖化花阴静,一骑飞尘荐墨香.书就几曾逢驿使,公余应不冷奚囊.云情鹤态元如旧,应倚株梅忆锦乡."
"门掩飞花欲曙时,起来忽接湛卢诗.清新尽夺冰霜气,婉丽浑无脂腻辞.题品江山今已了,登庸廊庙不宜迟.高沙父老休专惠,宣室今兴夜半思."
"心远郊居闲亦胜,砖炉纸阁类僧房.倦抽乐府翻吴韵,独对骚经味楚羌.句到夺将袍锦赤,功成消得带金黄.相逢毎惜芝兰种,犹在潇潇水竹傍."
"曾见金鳞已十年,重来鬐鬛尚凄然.忍从𫚥蠏常为侣,好作蛟龙飞上天.古木耸云尊梵宇,灵源疏滴润农阡.商霖已得真贤佐,旱暵何劳吁玉泉."
"翰墨场中浪得名,近来研席愧尘侵.紫怀心素锋铓健,红束腰身管套深.珍重故交分数种,胜于埜老获千金.便当拂茧晴窗下,賸写新诗倩鹤吟."
"湖邉旧好即潘杨,惜不同舟舣岸傍.竹叶肯陪三揖醉,荷花分受一襟凉.雪壶色浄冰心爽,金缕歌停玉骨香.客散楼台收晚照,独看西子学吴妆."
"列岫宗奇观,藤萝结翠门.隔岩龙唤雨,云走半牎昏."
"玉石纷纷叹混淆,君今怀璞在吟袍.快帆闻指西陵去,识眼相逄价自高."
"吾今两鬓已成丝,毎毎逢春独自悲.最恨秋千无力上,风流不比少年时."
"彩索高悬锦柱头,女郎花下竞风流.垂杨影里曾窥见,飞起娇红一点愁."
"昔年摘叶更寻枝,踏遍山巅与水涯.今日华阳亲荐得,玉苗仙草映灵芝."
"山亭碍月不容留,拆去危基立故丘.落日倚笻舒望眼,片帆钩破一江秋."
"芗林一谱传清白,以耐名轩更出奇.修竹护牎梅夹路,岁寒消息独君知."
"万木轮囷卧岁寒,一声啼鸟应空山.兴来小立危栏畔,身在碧云霄汉间."
"破屋伶俜断碣横,剥苔仿佛见题名.自从人去西湖后,一掬寒泉便不清."
"闲飞芦苇疑成序,独立菰蒲似不群.愁思无邉烟水阔,画家诗境合平分."
"寄我黄龙茗一圭,旋烹竹雪试新奇.地炉火软汤初沸,先约梅花小赋诗."
"日炙虗窗暖欲春,窗前椒蕾破梅英.朦胧困眼看书倦,蓦听蜂儿扑纸声."
"天街清晓似香林,压担秋花塞市心.緫被时人低价得,苇帘茅屋尽黄金."
"万点春风吐白云,孤芳绕屋占云根.幽闲中得幽闲处,暗水流香紧闭门."
"数干当櫩眼便青,翠阴千畆况为邻.休贪冷地闲风月,好作清朝劲节人."
"聚若浮萍散若云,江湖姓氏搃相闻.何烦爵里重铺叙,只倩梅花举似君."
"杰阁峥嵘据柳湾,段侯江令梦魂间.我来不问兴亡事,傲立薫风看蒋山."
"万杵炼麋揺夜月,一圭分剂割晴云.雪腴半展陶泓浄,改罢新诗写赠君."
"回公胶法不轻传,太玉知机合伴仙.安得翠云蜚象管,书邀风月上蛮牋."
"袖惹天香隐故庐,一山猿鹤伴清虗.有人来叩神仙诀,就剪晴云问起居."
"花飞梁苑春消后,月落秦楼夜断时.一点不如归去恨,阿谁说与杜鹃知."
"曾向诗坛夺锦袍,至今湖海诵风骚.何如放下浑无事,句不惊人意更高."
"拾得骊珠不秘藏,来寻识眼共平章.临风一盼留书架,夜夜豪光射竹房."
"笑侧华阳一幅巾,碧眸苍鬓貌如春.罗浮洞里通勾曲,疑怪相逢似故人."
"驱奴分送海棠花,袅娜枝头剪碎霞.插向铜壶当爱惜,且留春色在吾家."
"萝蔓纫岩竹翳闾,天然幻出隐人居.客来欲问山中趣,挂壁丝桐插架书."
"杵麋烘麝様新翻,蟾玉轻磨漆未干.合走春风供化笔,肯随清誉到诗坛."
"童鹤饥癯古屋低,孤山犹忆数聨诗.先生更有清高处,未必梅花尽得知."
"恰恰方池款竹斋,风揺窗扇掩还开.无端半夜疏荷雨,更带秋声入梦来."
"村居何识见时节,春去春来自一年.谁与儿童话寒食,也将杨柳插门前."
"数舍茅茨簇水涯,傍簷一树早梅花.年丰便觉村居好,竹里新添卖酒家."
"水拍田塍路半斜,悄无人迹过农家.春风自谓专桃李,也有工夫到菜花."
"近来湖上风光改,古迹三贤亦就迁.独有菊泉能定力,岁寒坚守此山前."
"不是等闲到,须知会合稀.水行清骨髪,云卧冷裳衣.桐挂秋阴薄,松寒露气肥.共吟有佳致,何苦只言归."
"汝有一对眼,我也有一对眼.汝若瞒,还自瞒.汝若成佛作祖,老僧无汝底分.汝若做驴做马,老僧救汝不得."
"我无长处名虚出,谢汝殷勤特地来.明因无法堪分付,谩把山门为汝开."
"少师睦宗族,誉望四海尊.具载涪翁诗,凛凛英气存.我方继先志,爱汝贤弟昆.郊天均霈泽,延赏光子孙.适当强而仕,青衫拜君恩.命驾易千里,玉麟共清樽.半年悦清话,膏车遽还辕.轩昂意气雄,下视鹏与鹍.我今归兴浓,倦游怀文园.送别已凄断,握手何忘言.九经在践履,勤劳穷渊源.勉为门户计,无使群议喧.行轻则招忧,世事难重论.勿贻内举羞,同姓古所敦."
"南岩夫何为,山作天倚盖.山南谿山复,飞顶压其外.当空横广頟,架屋喉舌内.尝聆释氏说,仰覆各世界.千间未可著,五畆良不隘.清泠气射人,热恼从此溃.崖奔木疏瘦,谷逺鸟幽怪.朅予与二子,高兴偶相戒.松舟下清江,毛髪数𫚥蟹.篮舆上峻岭,幢节望杉桧.李侯勋门胄,文彩山作绘.赵君儒林孙,嫮美兰结珮.不为城郭游,继此是于迈.宁知老逾拙,意在精力退.得居溪南山,食饮与山对.夔魈入奥穾,云雨出绅𫋻.顾此诚未逢,欣然与心会.彭湖两崖蹙,泉作一线霈.禅月古台空,灵境自明晦.平生所驱使,诗酒俱好在.天涯得吾侣,物外从所快.便欲登赤城,一观天宇大."
"翩翩旌旆蔽长川,满目秋光重黯然.老泪曾向人落,离愁聊复为君先.赤城旧欲谋三窟,白首还容受一廛.岁晚田家足还往,只鸡斗酒得周旋."
"随州西南多群峰,争高竞秀无终穷.众山迤逦渐行尽,始见独尊惟大洪."
"暂脱尘闉马足埃,僧窗高卧白云堆.青山影里春酲解,黄鸟声边午梦回.坐懒且推书册去,吟清时唤茗瓯来.要知门外无车辙,十日新生一迳苔."
"蒌蒿短短荻芽肥,正是河豚欲上时.甘美远胜西子乳,吴王当日未曾知."
"谁怜定远不生还,驿骑翩翩出汉关.未肯西风回马首,要传飞檄过千山."
"如鹇非鹤自精神,天地江湖快尔生.既不鹃吟因甚瘦,何尝食素也能清.随身钓具去无计,到处画图来便成.见说得鱼归较晚,芦花滩上月偏明."
"山带寒流无俗声,通樵一径锁清阴.幽人饱卧西风里,并午醒来黄叶深."
"破荒风信到花英,标格孤高画不成.万古色专天下白,一生香在雪中清.罗浮松月关幽兴,野路梨云散晓情.我欲重来竟题墨,莫教吹动玉箫声."
"蓑笠相从老故丘,断桥流水护深幽.竹箫吹落黄昏月,诗与梅花一例愁."
"余寒欺酒不成醺,转觉供诗景物新.篛笠带归山路雨,竹箫吹老陇梅春.田君泉石闲招隐,颜子箪瓢自食贫.莫诧柴门回俗驾,东风不受庾公尘."
"弊裘相伴宿烟霞,烧药余香恋碧纱.客里不知春几许,起来和月数梅花."
"上苑啼莺春事休,吴中山水暂淹留.黄梅时候千门雨,老麦郊墟一望秋.村熟香醪清入脭,庭存修竹旧封侯.数声牛笛长亭暮,试把羁情问马周."
"地偏尘俗少,屋近往来频.浊酒有妙理,好山如故人.竹多翻碍月,树老不争春.冷看繁华事,他时一聚尘."
"往事东随縠水流,诗人虚负一番秋.黄花不入渊明兴,流落西风古渡头."
"少时欢笑已无缘,只有清闲守暮年.目断遥山青不了,手挼黄菊兴悠然.兰芽春暖供吟佩,芦叶秋深隐钓船.个里生涯元自好,莫教姓字达凌烟."
"水没溪痕不见沙,小桥分路入山家.一庭野景无人管,时倩东风扫落花."
"结屋水云村,车尘不及门.坼花春有力,度砌月无痕.墨带新题湿,醪因旋漉浑.纷纷名利客,谁解悟孤豚."
"玉堂萧散古臞仙,一谪因循不记年.花落东风闲不扫,莺啼晓日醉犹眠.买山仅了种瓜地,把钓因乘载鹤船.独立风骚无着处,朗吟声过乱云边."
"篆香宿火度炉灰,帘佩声惊午梦回.门径长闲留鹤守,基机不泄任鸥猜.渊明归计松三径,毕卓生涯酒一杯.南陌黍田秋正熟,饭牛歌里共徘徊."
"修林阙处见溪山,地隔嚣尘居易安.起早多因啼鸟唤,惜春细数落花看.世无机事鸥盟在,门掩滩声鹤梦阑.政坐清幽闻牧笛,一声吹断碧云寒."
"履道坊南竹径修,绿杨阴里水分流.众贤买得澄心景,独我居为养老秋.若比陈门成已僭,苟陪颜巷亦堪忧.无端风雨虽狂暴,不信能凌沈隐侯."
"熏风入佩舞翩翩,不到林泉二十年.钟歇恐惊岩豹隐,水流不动石牛眠.野桥风月诗愁里,客路光阴归鬓边.长笑一声烟雨暝,书堂唤起贯休禅."
"独坐吟残几度春,小窗元不受尘昏.夜深村落无更点,只把梅花记月痕."
"解装歇马访高僧,门掩东风日又曛.入定不知禅外事,任侬敲碎北山云."
"世上飞尘不到山,萧萧佛屋两三间.老僧饱玩松花月,春去春来意自闲."
"青山万叠倚晴空,中有招提一径通.衲子不关尘世事,黄花红叶共秋风."
"佛屋三间破冷开,半通云气半苍苔.行人莫问僧年纪,岭上乔松是手栽."
"江皋过雨弄晴晖,水滚桃花去似飞.今日已成曾点服,舞雩风里带春归."
"夜深寒妥帖,前村人断绝.何许小茅茨,开门满山雪."
"万顷沧江万顷秋,镜天飞雪一双鸥.摩挲数尺沙边柳,待汝成阴系钓舟."
"画舫风流六一翁,君分小样过江东.拥袍坐对舒波月,不减披蓑雪浪中."
"瘦竹吟风横笛处,丛蕉著雨打蓬时.锦鳞只向铜盘钓,鳙比松江似更奇."
"别业松间八九椽,何宜清夜对床眠.飞流溅沫知何处,环珮余青到枕前."
"龙岩戏墨作横枝,韵胜何妨不入时.黑雾玄霜遮缟袂,玉妃谪堕畏人知."
"措顾蛟龙鼍宅九衢,谁能经济运雄图.先生道义为舟楫,可但三江与五湖."
"杨郎丘壑尚,草堂修竹林.去郭十里近,而无车马音.鹤怨不应闻,鸥盟政尔寻.九畹兰荃富,三径蓬蒿深.窗间焦尾曲,聊答清风吟.英英彼白云,出岫得无心.渊明既容膝,那复历岖嵚.狂夫十年狂,客鬓吴霜侵.因君发深省,杖藜合从今.寄傲有余地,不妨成盍簪."
"归买农畴一饱休,乌鸢储肉且身谋.扁舟欲趁晚潮发,别袂莫烦樽酒留.松菊有情供好梦,氛埃无赖犯征裘.明年驿使相逢处,还折梅花寄我不."
"能延仓卒客,不以在亡辞.错倒蔡邕屣,初无匡鼎诗.病多殊怕酒,算少敢谈棋.愿见纤纤玉,轻红擘荔枝."
"日近长安远,风高易水寒.畏途君莫问,何啻上天难."
"控蜀连吴最上流,清时词伯拜元侯.骎骎和气随千骑,籍籍英声慰十州.士识朝宗方定价,客依刘表祇销忧.三朝开济元勋后,蝉冕还应映黑头."
"荆州刺史苏州似,可但超然五字诗.试问清香凝寝处,何如夜雨对床时.风流云散心方折,月落参横角更悲.堂下为公理修竹,琳瑯他日照幽姿."
"大府山河壮,严城鼓角雄.先声消鼠辈,善颂到牛童.八境风烟上,千篇咳唾中.鼇头聊尔耳,归觐大明宫."
"化蜀归来欲醉吟,君王又起福淮民.旌旗光动迟迟日,鼓角声传盎盎春.风采十州安抚使,典刑四海老成人.屯田小试营平策,蚤晚论思从紫辰."
"麟符虎节烂龙光,势重侯藩壮帝乡.那复谢玄将淝水,政烦汲黯守淮阳.咄嗟万户无穷惠,清净三州已试方.余事不妨哦妙句,韦郎韵胜寝凝香."
"杖履叨从五马行,山翁醉舞乐升平.昨朝台上观垂钓,今夕江边伴濯缨.瘴水东流头半白,仙山南望眼双明.他时诵得使君句,绝似寒潭彻底清."
"群峦环翠绣江隈,八叠中峰洞府开.剑戟香炉空际列,马鞍兜子上方排.烟笼丹灶鳌擎稳,云盖仙人鹤驾来.观此宝玄真胜境,何须航海觅蓬莱."
"百里桑麻雨露同,溪山无地不春风.东风若问春来处,尽在门前桃李中."
"危亭瞰碧虚,缥缈青林薄.坐久人不知,衣上云光落.绝构临层霄,虚窗动元气.晨兴苍莽间,诸峰在平地."
"姜居渭水为周相,严隐桐江不汉臣.试把二公较名节,谁知总是一丝纶."
"桐柏分奇对郡楼,括苍真隐翠何尤.幽人选胜近龙穴,野客忽来忘虎丘.溪户便将尘事隔,云房曾遣宦情收.灰心到此方高尚,好学遗民结社游."
"当年正觉此韬藏,岩穴于今尚有光.特特扪萝访遗迹,龙神何事报支郎."
"曾买江天著钓船,夜深波浪拍船舷.祇今耳畔闻风雨,恰似当年逢底眠."
"身外无穷百不闻,算沙活计亦慵论.斋余闲倚蒲团瞑,只有溪声落耳根."
"喜鹊寒鸦噪晚田,山前茅舍起炊烟.小桥败叶风频扫,斜月平芜犊自眠."
"风摇陇麦东西浪,春入郊原远近花.闲趁溪流到村曲,断垣乔木两三家."
"溪上横岗一道斜,成行鸳鹭落平沙.竹篱茅舍林中见,仿佛孤山处士家."
"红药青绫心已灰,且从开士宿招提.半窗白月炉烟断,枫叶萧萧乌夜啼."
"携僧缓步听溪声,课仆疏筠出翠屏.泉石膏肓吾自许,余生应不愧山灵."
"新堂良佳哉,前山罗万戟.中有倚天石,玉立破深碧.异时老夕郎,直道众谗咋.不种南山豆,聊卜辋川宅.举头得佛观,喜甚几折屐.名加一字褒,价重连城璧.忽骑箕尾去,胜概堕岑寂.乃孙丘壑姿,结屋踵前迹.时呼名胜流,谈觞阅晨夕.向来富贵人,搜索徧山泽.舳舻蔽江淮,斧凿巧镵刻.屡闻挥橐金,所得仅鸡肋.谁能燕坐间,领略在几席.要知此段奇,自是天所惜.吾生事幽讨,佳处皆足历.是中一延睇,破觉慰平昔.会须买东邻,来作堂中客.公乎肯见容,斯言当不食."
"高峰峭壁近江城,晓日浮舟荡漾明.并峙幽岩云外邃,朋来嘉客坐间盈.泠泠迸石甘泉洌,馥馥袭人和气生.此景此游俱胜绝,诗壁仍仰万人英."
"飞阁凌云翠,幽寻一径微.峰峦长竞秀,烟水莽相围.景色尘嚣外,诗情领略归.标题属大手,价重胜留衣."
"侯育我兮明淳,民感侯兮慈仁.筑河碶兮水粼粼,开池井兮水沄沄.我农耕兮河之漘,我农耘兮泉之𣸣.土田膏兮稻如云,岁功成兮德泽均.以食以餐兮,子孙诜诜.歌侯之勋兮,颂侯之勤.颂之勤兮,歌侯之勋."
"投晓凭高雾满天,直疑和气酿丰年.殷勤北客还知否,不是南来有瘴烟."
"山到秋来骨更奇,看山寻径步逶迤.楼台半与云相乱,钟梵时因风自移.万卷生涯书可载,一身老去髪先知.我来尚想诸贤在,绿竹堂前壁上诗."
"青麻幪幪近人长,小麦青青大麦黄.令尹出郊闻好语,春来喜有半年粮."
"新看滕阁旧游句,又见池亭弄水吟.千古才华少人敌,一生风韵为情深.向时行乐秾桃恨,此处重阳对菊心.昨夜清溪明月里,想君灵魄未消沉."
"上天甲子庆升平,春到潇湘倍有情.白璧当天千里共,红莲照夜万枝明."
"弭楫山水县,驱马东南隅.候当溽暑至,乘凉出郊墟.晓月醒魂梦,轻飔动襟裾.气爽体自轻,纵意驰坦途.俄然远嚣尘,平野酾青渠.突兀见广殿,解鞍试入趋.厥祝唯防风,庙貌侔王居.槃杅残椒糈,惆怅走鼪鼯.像设匪丰硕,胡能骨专车.媲以二小君,宥坐五丈夫.壮者黝而武,少者美且都.所被皆甲胄,所执皆予殳.列侍立众鬼,昂头竞睢盱.我欲诹本因,遗民孰与呼.袪服立庑下,亟询乃淫巫.指数为我陈,其辞诞以迂.吾闻夏后氏,经启良勤劬.泽水戢大患,巡狩徧中区.稽山考制度,轨物示宏图.冕弁拱黼座,玉帛罗庭除.群臣并奔奏,臣职当罄输.如波朝沧溟,混混川流俱.于时独此侯,后至行趦趄.天王赫震怒,萧斧命显诛.其后越千禩,吴越相吞屠.山隳出巨骨,睹眎咸惊呼.使轺聘上国,彻俎咨真儒.先圣与辩说,门人著于书.愚生邈三季,复历千载余.管窥偶致疑,鄙抱思略摅.王制重述职,期会诚难逾.川途或淹阻,驰骤有疾徐.推诚不逆诈,大度宜纳洿.尉佗怠朝贡,汉庭方剖符.刘濞称内病,几杖赐勾吴.矧在先王时,宪令期简孚.贬爵与削地,轻重分差殊.迨至三不朝,六师始诛鉏.薄乎后期罪,何至绝头颅.文命敷四海,祗德垂典谟.班师远格苗,下车亲泣辠.奚独汪芒氏,遽忍加金𫓧.吾观此邑壤,如环尽崎岖.左方小类玦,众流复萦纡.意彼漆姓君,继世居封禺.负固资险阻,勇悍由魁梧.虎视远京邑,狼贪生觊觎.清跸来海峤,神兵卫龙舆.势穷力已屈,席藁往自拘.士师有常刑,明罚讵可逋.异哉雄伟姿,恃以丧厥躯.羿奡不得死,斯人殆其徒.犀角裹象万,终然被醢葅.长狄正俗类,伯也为侨如.舂喉逢富父,埋首当子驹.诸国近剿灭,鄋瞒无遗孥.斯事足可证,斯理谅非虚.夫子作春秋,近详远则疏.隐威事已略,廤兹姓氏初.繁简据旧史,疑信戒厚诬.或讥陷刑戮,尸祝真谄谀.答云无轻议,在礼存楷模.黄能遭亟死,祀典其舍诸.侯虽犯天宪,私惠曾霑濡.束手赴棘水,靡烦动戈戵.一国实被赐,重恩谁敢孤.春秋荐苹藻,抱送嘈笙竽.血食庇此方,永世终无渝."
"两鬓忧民半欲丝,此中能政动神祇.河阳花发春风满,单父琴调昼日迟.直操已为松柏许,贞心不逐岁时移.凤雏骥子生有种,已是庭前玉树枝."
"坤地厚鼇背,艮山比犬牙.云根生夜雨,石刃凑朝霞.蜀国关防壮,巴山道路斜."
"著我闲身短短篱,青山一角压书帷.黏碑摹得古人帖,涂壁续成前日诗.有约看花倾竹叶,欲谈挥尘折松枝.偶然乐意相关处,忘却秋霜上鬓丝."
"不论台阁与山林,爱尔岂惟千亩阴.未出土时先有节,便凌云去也无心.葛陂始与龙俱化,嶰谷聊同凤一吟.月朗风清良夜永,可怜王子独知音."
"仙都踪迹想遗书,我欲归时更问途.忽得新诗如见画,山蹊野径不须迂."
"山中鹤怨无寻处,洞口云归未得归.忆著仙都旧时路,石梁苔涩履痕稀."
"玉貌仙人老不癯,世间荣辱此中无.烟云昨夜微销铄,似怪题舆车骑都."
"黄帝得仙从此去,鼎湖传说几经年.龙髯堕地成春草,直到如今不上天."
"桃源归路净无尘,只是当时避世人.仙事茫茫类如此,鼎湖辙迹恐非真."
"漫作游仙去,灵槎进晚凉.悬岩迷日月,倒影浸潇湘.风满征帆过,云归度鸟忙.相忘物外趣,时许棹相将."
"今年客闽中,春山亦花鸟.时果次第熟,风露枝袅袅.含桃品居最,朱实若自表.高人肯见分,厚味未觉少.绛囊敢鬬荔,木蜜虚名枣.多食颜自驻,此语闻本草.翩翩出谷莺,啄取定先饱.故园当此时,行树映池沼.散火耀隅隈,灼目看未了.翳叶色逾深,累颗核更小.园人挈筠笼,银甲摘清晓.匀圆入雕俎,拟借麻姑爪.择佳间留玩,引杖日数遶.烟尘坐流落,魄断首空矫."
"性静乃可琴,德常乃可医.二事人所难,而子能兼之.好古身则润,活人功不赀.未媿孙思邈,何慙钟子期.俗眼多重轻,世态工瑕疵.自视无所嫌,安行复何疑.子有贤舅氏,闻名四方驰.勉矣归问津,沛然有余师."
"我交半天下,颇接金石友.相逢便论心,已别更回首.三年厄兵火,水陆东南走.风餐近波浪,露宿薄林薮.庐陵信名邦,昔贤犹见取.水南遇彭子,门巷似无帚.胸中有泾渭,如镜不受垢.呼儿具杯盘,物物皆可口.新青撷嘉蔬,大白酾旨酒.使我忘身世,不复问升斗.茫茫四海内,二子可与久.我昔当少年,摆落谢纷纠.老来龃龉事,在十常八九.尚倚笔锋劲,恃此或不朽.飘零欲何归,故国生藜莠.无乃造物意,穷途一假手.丹枫作初寒,客袂不掩肘.冥冥甲子雨,山远似无有.试问夜归舟,网中得鱼否."
"一日不作诗,已觉神不王.一日不饮酒,更苦舌本彊.梁王自堕马,贾傅恨无状.寥寥千载后,有怀意谁谅.夫君出世家,伟一魁三相.人物方辈出,事业雅相尚.笑我守丘壑,踪迹更漫浪.尚余杯中物,足以助豪放.相逢倾五斗,老子未多让."
"我兄如琼林,皎皎尘滓外.不从门地初,便许人物最.裁诗陶谢流,射策晁董辈.欬唾落人间,一一珠无颣.群居款名理,澡雪赖箴诲.坐我琅玕林,清风长十倍.谁令困小官,寸进而尺退.前年宰荥泽,与古能吏配.兹入山水国,牛刀钦益淬.穏借一帆风,开涛上鲸背.独怜藐然孤,厌逐儿童队.梦想在东南,浮云寄心会.定不俟瓜及,归奉明光对.犹当念奇穷,寂寞将把耒."
"缁徒中有人,籍甚初与显.是非不挂口,好恶不入眼.终日但怡怡,言行无可拣.外相示枯槁,风味殊不浅.初公如鹤长,昂藏谁得管.今秋忽坐脱,山立不少偃.显公方晏如,随缘自舒卷.平生三事衲,夏燠冬不煖.大雅右司公,国器乃瑚琏.颇敦方外契,渊明亦亲远.道术久相忘,书来叙缱绻.一被直千金,溪帘浄冰蠒.邀我置香茗,抚玩不忍展.而我在家僧,业习尽鉏刬.琴书不疗饥,拙生良可莞.未识韩荆州,不敏怀媿赧.向来袖漫刺,到门不及款.音问复后时,当蒙贷疏懒.公如骥腾骧,我类鼈跛蹇.出处固不同,投分怅已晚.明年壑源春,驱车望云𪩘.载醪问奇字,从公定忘返."
"霁景如发蒙,幽人事临眺.山明乍开屏,水浄新拭照.百年能几醉,万事付一笑.纶巾称芒𪨗,持竿坐窈窕.勿谓吾钩直,我意不在钓.独鹤何处来,寒云发清叫.乃以闻天声,和此登皋啸.我亦遗世人,与尔岂殊调."
"阴泉隐岩壑,长夏发幽植.深处但闻香,往往樵苏得.幸不杂薪槱,论价亦何直.适从支郎舍,远致居士室.婆娑复偃蹇,其高不盈尺.铅华了不御,绚此冰雪质.我有古鱼洗,岁久莓苔蚀.注之清泠水,借以璀错石.静态自愔愔,孤芳何的的.初疑云生础,复讶月过隙.膏沐露穰穰,动摇风激激.忽然参鼻观,似欲破禅寂.俗物多丰肥,仙姿乃癯瘠.已输白玉英,更作黄金实.昌阳讵足数,薝卜诚可匹.老来无所好,一见心辄溺.坐卧与之俱,于焉遂成癖.异时张紫薇,饮客尽一石.放怀歌舞筵,折赠无所惜.蝉蜕倐仙去,楼居藐姑射.三嗅哦公诗,俯仰成今昔.问花花如嚬,对之长太息."
"孝为百行本,儒训存六经.未有仁而遗,礼宜权重轻.哀严以事死,敬乐以事生.岂徒天性得,乃见人道成.显显三彭子,德事肃且馨.好仁无以尚,尊誉乡有评.当年彩衣戏,此日羊枣诚.春秋荐霜露,洒扫供粢盛.新亭洁轮奂,拱木连高甍.霜松无鹿犯,风树有乌鸣.不惭王谢家,芝兰秀堦庭.他年看崛起,阔步跻公卿.可为风俗劝,以代门闾旌.埋蛇功亦微,获报犹尔荣.岂念不忘本,罔极通无形.天人固相悬,昭然无臭声.请观妙莲华,嘉瑞非其徴."
"屈原作离骚,采菊飧其英.渊明赋归来,径荒菊犹荣.此物有至性,名因君子成.岂知时节过,不顾霜露凝.岁华易晼晚,芳物随凋零.艳色始独秀,馨香自孤清.花似时美女,俗恶空娉婷.由来品次定,横议那得争.公如醉翁贤,雅好违世情.三噢复三遶,莫逆如友生.泛之黄金杯,愿言制颓龄.更呼门下士,哦诗同倒倾."
"野人不入俗,裋褐分田舍.由来黄犊车,不受尘中驾.空床蟋蟀邉,阴牖蒲萄下.适然契幽怀,推枕起中夜."
"粲粲东篱花,如为时节好.冥冥花上蝶,婉娈死亦抱.神仙那可求,姑欲学不老.去去人世间,高步撷瑶草."
"春事有底忙,清和风已扇.小雨出花竹,微寒生几砚.直道毎多违,修门难自厌.栖迟无与言,袖手看归燕."
"百年梦一觉,无事且行乐.何必寻方外,而求不死药.我里足嘉处,胜践两芒𪨗.有来问名利,掉头告莫莫.夫君永嘉彦,载酒情不薄.凌晨马首北,共赴云霞约.珠宇敞天中,非烟动寥廓.黄庭拜吾祖,素髪炯然灼.堂前系牛木,柯叶宛如昨.少陵诗之史,余光贲伊洛.虽烦鬼神护,九原不可作.我辄吟其傍,窘涩愧穿凿.是时天已霜,山川向摇落.南登驻跸亭,北上朝元阁.俯仰尽形胜,觞咏得盘礴.惜无羽客琴,一洗尘土恶."
"闭门倾浊醪,胜接俗子语.蟹螯得橙韲,风味正如许.缅怀冰雪姿,何由对谈尘.夫君腹为笥,万卷方撑拄.哦诗送归鸿,平生无漫与.十年就闲旷,一日看轩翥.老夫衰病余,颓然守环堵.无因少年事,插花更椎鼓.岁晚场圃休,黄落溪上雨.溪邉双白鹭,见影忽惊举.水天渺无际,瞑霭下前浦.此时亦愁绝,拥鼻吟正苦.安得百斛舟,载取君家醑."
"先生志丘壑,溪山助幽兴.持竿聊尔尔,至乐在游泳.故人已龙飞,旌车远来聘.掉头藐不顾,长揖辞万乘.人生各有愿,可不安吾分.是在易之干,曰遯世无闷.至今堂前竹,苍翠有余润.我行出祠下,敬谒仰胜韵.愧负营口腹,驰驱违本性.言归不敢迟,卖剑买鱼艇."
"身无累则佚,心无营故乐.舍外而取内,此味初不薄.使君蚤闻道,观妙契独觉.不即仍不离,无止亦无作.庵如大圆镜,万象含虚廓.簷空看云归,窗静闻雨落.惟良二千石,分忧得此托.蕴真惬所寓,俯仰成今昨."
"古之学为已,今之学为人.始乎芒芴间,扩充遂无垠.克已而复礼,天下皆归仁.尼父百世师,道妙圣且神.天将为木铎,故未丧斯文.贤哉颜氏子,至乐忘其贫.语之而不惰,好学无与伦.孟子养浩然,卓尔踵后尘.万锺与千乘,不肯易其身.茫茫自圣哲,六籍经几秦.末学更多岐,学海无问津.伊川二先生,身修道愈振.当年从之游,不减洙泗濵.至今士气盛,亦复民风淳.柴子柯山秀,言厉即之温.由来思无邪,果见德有邻.潜心坐一室,淡泊遗嚣纷.收视而返听,自得于见闻.先生虽云亡,书在传日新.得味极钻仰,恍如入室亲.而我先君子,实预绛帐宾.我亦闻绪余,往往书诸绅.多言反成蔽,目击道乃存.藜杖一幅巾,蚤晚来叩门."
"惟兹衣褐徒,功用莫与大.驰骋文字间,下上无不载.卓哉昌黎公,毫端跨百代.传纪何新奇,不泯良有赖.先生胸次广,万窍号一噫.学成身益穷,动辄与时背.兴怜不肖子,磨砻去瑕颣.辛勤三十年,所得才稊稗.遗我虽八蹄,高义意有在.想当避鹘拳,冈垄如历块.束缚谅何施,拙情甘自退.笔砚行且焚,重垂儿子戒.方当事口腹,坐与巨觥对.闭门拥红炉,大嚼资一快."
"郴江带郴山,逶迤入平楚.伟观甲潇湘,信美非吾土.阿咸方试吏,家风在仪矩.此时奉亲舆,行李慎袢暑.别离同姓重,况我老尔许.勉力事勾稽,远臣观所主."
"山云向晚留,山雨凌晓濯.花明红欲坠,松浄翠可握.未觉人意寛,独喜鸟声乐.平生麋鹿性,避地谐丘壑.复接翁季友,诗文賸酧酢.萝门邃宜步,洼樽深可酌.不闻杖屦过,无乃厌硗确.愿承名理谈,煑茗破昏浊."
"客里仍惊奔,南走荆溪上.系船楼前树,偶接丈人行.兹惟天下士,抱负不可状.而今年七十,面睟背益盎.论文复把酒,十日共清访.归家照眸子,炯炯觉神王.朅来情所亲,邹子颇直谅.斯文有能事,笔挟风雨壮.今晨叩其门,不见动惆怅.我希嵇叔夜,子慕陶元亮.念子如清风,执热欲何往.寇退子当返,子去我曷望.何时芝兰室,重见玉色酿.快意倾百杯,浇我舌本强."
"阮籍颇推咸,谢安已举玄.盛事如昨日,风流想当年.嶷嶷次对公,人物艺且贤.文忠命世豪,植本濬其源.世家不乏人,名德见所传.郎官后来秀,骨相尤卓然.庭中生玉树,池下出龙泉.向来宅大忧,未了粥与𫗴.吉服事朝请,高名动陶甄.青云要平步,一岁期九迁.人事喜倒置,正直成党偏.一笑就闲散,拂衣遽言旋.及门听传呼,和气驩相延.共止一区宅,分食二顷田.远从物外游,高谢区中缘.方须康乐屐,岂问祖逖鞭.人生规远大,跬步何足言.风雨听朝鸡,结束无安眠.何如一丘壑,耳目清不烦.嘉禾荫沼沚,可濯亦可沿.有酒自献酬,醉操云峤篇.慕此冥冥鸿,念彼跕跕鸢.贱子不适用,受性愚且颛.晚忝登门游,缪称嫫母妍.眷言林下期,雅尚寄所便.野服袖漫刺,乘凉过东阡."
"天地有至和,薰蒸效兹祥.异哉桃李蹊,葩萼俱作双.纷纷承朝露,一一含春阳.飞来两珍禽,文采粲成章.鸣集芳树间,其音美如簧.近君白玉堂,奉君黄金觞.君家伯仲贤,人物伟相望.衣冠作嘉话,何止跨一乡.永言棣华好,歌乐殊未央.我赋角弓诗,封植讵可忘."
"我读醉翁文,想当笔如椽.东坡独知翁,谓今为飞仙.伟明后来秀,文亦星斗悬.一旦辞世纷,归巢月轮邉.大雅久不作,刘子艺且贤.笔墨所横溃,折冲遂无前.向来坐位书,一日万口传.不慙颜鲁公,易地则皆然.身闲无事日,日涉五畆园.圗书破百金,花石费万钱.子真隠谷口,摩诘居辋川.渊明道上醉,知章井底眠.风味有数子,较量谁后先.君乃于其间,并得四子全.高堂纳日月,竹树森以聨.览彼不尽景,乐此无穷年.前山若飞来,倚断西南天.灏气濯苍玉,晴阳生紫烟.固疑融结异,真恐造化偏.想像山中人,因之招隠篇.我家居洛阳,门巷伊水连.吾庐荫清竹,不受车马喧.一来升君堂,抚事情悁悁.交浅言已深,胜处相磨镌.却来从杖履,已办几屐穿.折简王夫子,载醪携向泉."
"先生万卷读,命世文之豪.矫矫鸾凤姿,仰止人物高.坐石翳白拂,古茧磨衲袍.玉堂挥翰手,不数乘与褒.前身老画师,寓兴时抽毫.要在胸中奇,醉笔随秉操.柘原沙错错,独树风骚骚.天荒鸟不入,路绝人告劳.一旦辞世纷,御风归泬寥.遥知紫玉府,冠佩方游遨.不然跨汗漫,骑鲸弄云涛.夜中梦见之,酌公以蒲萄.觉来空把卷,我心增鬰陶."
"昔从大小阮,日为林下游.酒熟无孤斟,诗好不易酬.形影一参商,书问缺置邮.渇闻盛德事,仰止东家丘.大阮今养高,誉望老更收.小阮遂长往,岁月已载周.人生一世间,所重惟交游.而我忧患余,身事良悠悠.阿戎远来过,整整仪矩修.话言极敦笃,道旧何绸缪.萧寺夜寒深,风雨鸣飕飕.秉烛如梦寐,惝恍一夕留.明发又告别,行色不堪忧.赠言加餐饭,心折涕泗流."
"君平隠于卜,百钱非少多.术妙语更简,数精心匪他.群书了在口,诵解如县河.驰声日籍籍,问肆肩相摩.小人恶切直,先生无诡阿.有时隘穷巷,轩冕纷巍峩.朋来竞徼福,习吉理则那.从而再三凟,不告反嘲诃.少焉一閧散,帘前可张罗.要知安分者,鲁叟正波波."
"昔闻刘伯伦,荷锸常自随.又闻陶元亮,自作挽歌辞.人生一大梦,未了黄粱炊.有初必有终,此理夫何疑.大阮吾宗杰,德事见所施.后凋难老质,寿考当期颐.开阡营兆域,预卜青乌期.无乃大蚤计,究竟良不痴.一旦与世辞,于焉乃真归.庶几达者观,永谢高人嗤.山川蕴嘉气,雨露竹柏滋.于公更高门,驷马来不迟."
"我如萍不根,有往而无返.天涯与地角,孰能量近远.故乡无巢归,流落岁时晚.辜负平生心,何由见嵇阮."
"故家洛阳隅,烟林接云岫.社酒无俗期,柴门有清叩.传闻俱丘墟,凄凉兵火后.祇应秋夜月,松竹影如昼."
"惊飇起群雁,落日明孤松.溪驶石齿齿,树断山重重.功名贵及时,丈夫不可慵.初不系贤愚,秖系其所逢."
"故人限南北,昨日梦寐接.朝来得素书,开缄意稠叠.别时赠吴钩,璀粲犹在箧.因循愧迟暮,欲见煌煌业."
"王民坠涂炭,志士怀愤鬰.岂无卧龙人,想待三顾出.从容命世豪,肯为庸主屈.英名如白日,千岁常不殁."
"舟子厌牵挽,峻濑凌风湍.烟霏丽初日,水气生早寒.鹾物直六伯,始叹生理难.一月不食肉,凄然对盘餐.客程方浩渺,念此道里賖.秋林伤客情,霜叶色胜花.溪鱼不论钱,我饥岂无涯.何当见升平,四海如一家."
"溪行日有趣,便欲老绝涧.复怀少陵作,亭午气始散.客子鬬身强,尚得加餐饭.弟兄杳何许,不及沙头雁."
"早希马少游,下泽而款段.一官聊尔尔,此志亦复漫.束薪与斗米,未足了晨爨.人生固可怜,况复更忧患."
"小黠而大痴,耄耋均童孩.当其有酒时,且共笑口开.渊明真可人,吾庐归去来.我今无吾庐,念之寸心摧."
"古云七尺躯,不及一尺面.纷纷阅人久,过眼今乃见.吾弟外门杰,籍甚东周彦.澜翻倒三峡,浩博横万卷.不减王夷甫,似是曹子建.抱负三十年,始遇相君荐.声名彻当宁,赐对金銮殿.乃不留石渠,颇动荐绅叹.大藩须按察,此事君亦漫.遥知闭斋阁,幽讨在几案.岁月局上消,山水琴中玩.官池本不浑,慎勿惊鱼乱.明年麦秋残,荔子承清宴.即席洒椽笔,可酢风味献.归来佐中与,密勿膺帝眷.不忍话艰难,江淮尚酣战.乃翁月旦评,饱学富文翰.当年蒙赏音,好我置华馔.侑觞出歌舞,色温微笑粲.回头隔生死,拊事脸必泫.而今百无堪,老大足忧患.读书秪自误,株愚不知变.平生一丘壑,竞此岂其慢.正可卷而怀,安于素贫贱.故乡无巢归,客子鬬身健.功名要晚就,婚嫁须早办.浮萍偶相值,怅此临岐饯.更待南雁回,书来警衰愞."
"士为知已用,亦为知已死.嘉哉孔文举,特达惟荐祢.寥寥千载后,此事今已矣.俯仰常有怀,邂逅过愿始.襄阳紫微公,操行见所履.字如入草蛇,诗继余霞绮.家声凤凰池,盍在金门里.三年民父母,政事粲可纪.倦游丐闲归,解绂如脱屣.东山宁久卧,行为苍生起.要观补衮功,左右圣天子.小人不更事,岂解令公喜.平生万卷书,不直一杯水.颓然衰病余,所存今复几.与世竟悠悠,逢人但唯唯.从公文字饮,德言方在耳.胡为舍我去,衣袖不可禠.离合亦偶然,世事皆如此.声出已复呑,相顾泪如洗."
"戎马绝黄流,飞尘暗京畿.竟成王室祸,痛定不忍思.衣冠半陷没,逃难皆散之.有如水衡君,将命弗顾危.跃马赤手出,扼隘河之湄.中途被冲突,星夜西南驰.回头望城阙,敻隔母与妻.半年无家书,欲言涕先挥.微身亦曷爱,所忧国步隳.仓黄偶不死,定省陈苦辞.汴水六七月,横泛被两隄.河渠忽中干,漕挽功莫施.不劾辄加罪,散秩总厥司.相次下维扬,庀职从六飞.众人之所畏,远害夫何疑.春来仪真火,鼠辈轻王师.伟哉马氏妹,贞节不可欺.终焉兵在颈,视死端如归.何慙古烈妇,事与日月埀.君性根孝友,而不求人知.方其闻孽初,对客神若痴.茹悲不敢哭,上念亲老悲.岂惟识者悼,行路犹歔欷.兹畴魏楼功,叙君官甚卑.几年始见录,孰为公是非.君怀有直气,不为宠辱移.朝来又骇闻,白简停官资.索马亟往唁,我心有不怡.君乃笑迎我,喜色见睫眉.曰此造物意,巧以从其私.舟楫密已办,生具亦甚微.税驾不可必,苟全其庶几.我贫君不厌,交契管鲍期.去意尚勇决,升斗不足縻.春风鼓河水,立岸看解维.四郊鼙鼓声,问君此何时."
"恭惟文简公,雅意在人物.一时推鉴裁,似秉袁许术.莘莘材馆盛,多自东床出.昌黎宰相器,气宇吞溟渤.门阑最前席,褒借难具述.爱贤前辈事,此道今谁恤.我生独何后,叹不及湔祓.声驰翰墨场,兴尽云霞窟.古来豪杰士,可杀不可屈.涂穷暂时尔,被褐未宜忽.之子乃名裔,秀爽开风骨.尚勉激颓波,典刑庶不没."
"春风恼百物,物物不禁渠.水为盎盎绿,柳亦毵毵舒.芳菲遽如许,流光亦须臾.谁令更别离,此恨当何如.外门有人物,照映冰玉壶.茹古髯似戟,说兵胆过躯.中外已践更,能事乃绪余.主馈孟光贤,郎君千里驹.人生得此乐,底事犹区区.兹行谒贤相,袖有时政书.世家治剧手,陶冶宁舍诸.我老不适用,饥寒出无驴.论亲无党近,分义何敢疏.吾儿似我拙,久已分龙猪.一闻词赋功,决科良起予.山林与钟鼎,愿言今则殊.岁寒苟在兹,勿忘双鲤鱼."
"佳哉木芙蓉,秋晚芳意足.偶植华堂下,似续渊明菊.眷此好颜色,可玩不可触.始见开二三,旋已放五六.濯濯晨风吹,鲜鲜宵露浴.非闗竞时节,庶用慰幽独.我老百念空,扫迹坐林谷.犹作烟霞想,久绝脂粉欲.三径阻幽事,吟苦颠毛秃.河洛未休兵,媿负杯中绿."
"老大于节物,真成风马牛.出山赴嘉招,敝袍厕英游.箫鼓市井隘,绮罗人物稠.嫦娥亦飞来,余光上帘钩.使君民父母,谣颂布政优.牙旗错彩绣,康衢看遨头.夜气烛光满,春寒香雾浮.中兴太平象,郡国皆鲁邹.丰年入醉乡,颁白卧道周.遥知苍龙阙,宴敞华萼楼.惟公班马手,斯文擅风流.行归侍严宸,玉堂听更筹.独怜衰病客,鬓毛蚤惊秋.颓然宾裾后,报德慙应刘."
"平生金石友,参商几暌阻.二年更丧乱,流落随处所.夫君丘壑姿,鸿鹄杳鶱举.超然有能事,妙绝见心苦.苍茫尺余松,黛色起烟雨.兴来洒风竹,六月无袢暑.又尝作平远,近代未可数.奈何于吾侪,一笔独不与.我有敲冰练,度越世俗楮.烦君作横卷,放意写湘楚."
"尝读东坡诗,不可居无竹.况此真琅玕,一一温如玉.得非瑶池种,阿母所爱育.一日三封植,近之谁敢触.山僧不知贵,遣送如薪束.坐成阮家林,色映兵厨醁.主人何必问,抱琴来就宿.此君不须多,潇洒数竿足.却笑陶元亮,但采东篱菊."
"外门推望郎,天启眉干白.掲掲廊庙器,仕道无枉尺.仁义允蹈之,言行可法则.优为君子儒,彬彬见文质.伊川有夫子,四海尊学术.燕申乡里化,语默世不识.公时列高弟,见独蚤入室.从容为邦问,领略济时策.海涵而地负,光辉日充实.向来坐省中,能事已籍籍.出入群公间,持论颇正色.皦皦活国心,周召可辈伯.朝廷公议丧,牛李计方得.道大固不容,青蝇工点璧.知难幞被去,回首帝阍隔.嗟嗟已衰俗,弗俾蒙其泽.出把使者节,顾未远亲侧.荣耀老莱衣,孝心惟惕惕.温寻故时学,委蛇山水国.澄清足暇裕,荐延颇推择.宛彼南阳族,食指居数百.衣冠日零替,贫有未葬骨.嘅然斥余赀,黄壤即安宅.于公已高门,叔敖有阴德.敌马祸中原,南迁例奔廹.故林无巢归,瓦砾漫阡陌.艰难更道路,扶病亲药石.肩舆岂久堪,命数奄兹厄.铭旌瘴烟里,过者为凄恻.无儿但有孙,尚可付窀穸.坟墓五千里,河洛兵未息.招魂动楚些,路远迷南北.鲰生愧无似,忘年罇俎客.提携在斯文,恨不借羽翮.去春失所恃,巨痛摧肝膈.衔哀赴丧所,寸步且如棘.犹期见渭阳,慰我孤苦极.伤心舍我去,涙落满裀席.遥知凛生气,千古犹不没.夜中梦见之,话言及畴昔.谓公犹在世,眼明失心疾.山风忽惊起,月朗清露滴."
"异时柳柳州,谪居食虾蟇.人情尚随俗,此道谁疵瑕.穷工见文字,制作排淫哇.作诗报昌黎,想当剧雄夸.集中此篇亡,恨不穷天葩.人生一饱止,何事须鱼虾.我乡实西北,柯山偶藏家.土人重石鳞,充馔蔑有加.商论及品次,众口时纷拏.朝来有分甘,珍味到齿牙.笼粒坐剥雪,壶浆荐流霞.此物亦易致,我饥其有涯.儿童还可笑,远岸去携叉."
"春风欲裂石,春云如鼓涛.况复横来雨,簷溜声连宵.畸人早盥帻,散目临亭皋.挽折户外柳,吹残竹间桃.慨然念芳物,摧抑适所遭.因之感时节,幽愤空忉忉.少年亦弃置,自引瓶中醪.醉后眼生缬,孤坐清吟高."
"岩寺报梅开,可是知时节.映竹已萧疏,临流复清绝.正须幽士赏,莫纵狂僧折.山寒云雾深,日暮更飞雪."
"春云向晚留,夜雨凌晓濯.花明娇欲语,柳绿浄可握.化工了无尽,芳意殊未觉.烧笋荐清尊,此味初不恶.君知忘忧物,便是却老药.百年终一炊,无事且行乐."
"惟昔清献公,二年蜀中归.归载无长物,一琴而一龟.龟属烟霞想,琴寓山水思.婆娑二物间,德容俨怡怡.元龙岂时辈,康乐匪俗期.书斋质不陋,覆之以茒茨.手植参天松,亭亭岁寒姿.公去几霜露,高风犹在兹.可使贪夫廉,至今仰伯夷.使君挺孤洁,后身盖亡疑.治体简而肃,民俗醇不疵.竭虔拜公像,雅有宾僚随.置酒延公孙,诚意公所知.表表孝弟里,人物固未衰.德厚者流光,此言良不欺.春阴澹物华,蔼蔼原隰滋.远山出云气,近水余风漪.时禽屋上语,野蝶筵中飞.此堂历千载,盛事传一时.凛如公在傍,冠弁不敢欹.庶几饱公德,满酌其可辞.聊以永今朝,画景方舒迟."
"野寺何所有,梅花如玉盆.客愁浩如许,我声已载吞.大士坐丈室,燠若阳谷温.从来第一义,入耳简不烦.不谓兵火余,见此祇树园.仰沐方外契,蔼然风味存.我诗如废井,已涸宁有源.又如既老马,力尽不复奔.空余浩然气,踵见常焞焞.熊经非我事,讵以胎息论.蒙庄岂达者,区区说鹏鲲.何如柳下惠,坐令薄夫敦.殊方对节物,凄断游子魂.山晚云欲雪,阴风树雅翻.不见柴桑翁,此意无语言."
"茫茫人间世,佛法最长久.山林坐九年,面壁不挂口.须是丈夫儿,悬崖能撒手.为语学道人,何须天下走.夜寒云去尽,横参挂南斗.我已办青鞋,要闻狮子吼."
"木落山重重,溪长雨霏霏.云惨伤客容,风饕裂征衣.我行已千里,恨无羽翰飞.倒帆近古寺,烟钟深翠微.明轩快远目,俛仰涵清辉.上人惠休辈,道眼与世遗.匡床竹火炉,翛然自忘机.余生尚奔迫,所遇非所依.天地兵革满,乡闗音信稀.拊膺坐长啸,岁晚将安归."
"学诗如学佛,教外别有传.室中要自悟,心地方廓然.悟了更须坐,壁下三十年.他时一瓣香,未可孤老禅."
"壮此江郎峰,何年俨而峙.融结自太古,造化钟一气.屹然居独尊,群峰俱不至.如冠剑大臣,廷诤而出位.大哉天地间,覆载不敢议.此峰有四面,面面各异势.撑空方突兀,傲世不妩媚.我昨玉山来,雪罢烟收霁.川平如涌出,荡漾浮苍翠.已远更回头,眼老犹决眦.眷言须水阳,税驾得岩寺.黄童与白叟,追逐两阅岁.胜践在咫尺,心赏通寤寐.尘劳不鞭后,俯仰徒自媿.会待秋风高,杖履穷幽邃.云深月满山,傥与神仙侍."
"春来雨鸣屋,夜静雷破山.客子叹身世,曷以舒心颜.高人不事事,结屋苍翠间.松竹不改操,鸿鹄何由攀.想知于此时,斋扉犹未闗.短檠书史倦,危坐听潺潺."
"西风吹雨来,濯此青琅玕.黄华媚幽独,秀色如可餐.我居适在野,门庭已荒寒.老屋四壁立,生涯堪鼻酸.向来颇好饮,无日无杯盘.而今废升斗,百忧何以寛.惟取架上书,拭几支颐观.伟哉圣贤旨,妙处言莫殚.如渇遇新汲,醒然开肺肝.因不求甚解,会心亦解颜.茫茫百年中,毁誉非一端.要知仁与义,多出贫贱间.相逢勉为善,世路良独难.谁能逐狂痴,凌竞趋险艰.何以易此乐,此乐居之安."
"北风夜号呼,逗晓云已罩.腊雪及春来,佳瑞故难料.舞空复低徊,投隙乍颠倒.山川若为容,松竹不改操.断陇失坡陀,连峰增峻峭.琼堆与玉立,南北浄相照.独鹤无处寻,田中发清叫.疏梅有时见,水际含微笑.晏裘昔所慕,王氅可同调.江练好催诗,公乎今谢朓."
"莘野隠于耕,傅岩隐于筑.叔夜隠于锻,君平隐于卜.四子隠不同,抗志俱超俗.夫君无所事,扫迹隠于谷.优游以卒岁,燕居常慎独.方寸湛若水,颜状温比玉.白璧无瑕玷,幽兰自芬馥.插架万籖书,拥簷千挺竹.时乘昃月过,自伴微云宿.萧然伏腊余,尚不愧此屋.岂曰不愿仕,可以速则速.富贵草头露,荣华风中烛.止止理固明,知止乃不辱.小人无藉在,放浪谢羁束.衰年廹饥冻,强颜隐于禄.晚食且徐行,分量初易足.婆娑一丘壑,雅趣在松菊.平生喜文字,终恨窘邉幅.顾闻多种秫,迎寒酿已熟.更约阮仲容,清谈夜更仆."
"倦游得兹行,颇惬丘壑性.俗虑与秋澄,禅心随夜静.灯前见修竹,月下闻清磬.未作故山归,空吟长卿咏."
"老屋不知春,余花纷委雪.中有忘言人,截断天下舌.我久执情见,终日在谈说.一笑示全机,春云满城阙."
"恨我生不早,不拜苏范岑.伥伥斯文中,永叹一何深.世家颍川上,万卷修竹林.相望群玉府,清风犹至今.合好一大事,遗训敢弗钦.求之且弥年,齐大肯见临.侍郎著清德,温厚如球琳.吐而为文章,中有太古音.嗣孙固多贤,玉立俱及寻.近坦东床腹,执礼不免簪.留连岁将晏,离索秋正阴.往崇丘索志,用壮爵禄心.一杯须重持,为子商声吟.当复记衰懦,病懒何可箴."
"群峰如高马,飞云若为驭.苍翠来无际,摆脱欲仙去.我时登兹亭,物色生四顾.同行有君子,粲笑随杖屦.樵苏自生理,孤烟横匹素.归鸟枫树林,天高西日暮.不见髯将军,长桥斩蛟处.安得起斯人,扶危正天步.平生江湖想,齿发凋行路.倘有百斛舟,载酒经烟雾."
"高情接巾屦,雅志在丘壑.林疏见鸟下,池静闻鱼跃.岁月已屡改,风烟只如昨.我知造物心,遗子良不薄.畏途有豺虎,骇浪有鲛鳄.何如远忧患,共此吟啸乐."
"丈人居水南,未省价高索.平生丘壑事,长啸天宇窄.舍傍五株柳,宛是陶家宅.舍南数畆园,似与人境隔.方须漉酒巾,渐喜扶老策.以兹不愿仕,偶然似彭泽.青松手所种,抚之无愧色.都忘岁月徂,不受霜霰廹.是身等浮云,术也可不择.持此百年间,常恐中道画.旷哉遗世情,遇我眼不白.问我来何时,胡为久于客.我官亦易抛,行矣勿多责.方从倦飞鸟,望林整归翮."
"对植是何年,岩岩挺寥廓.风雷已屡起,霜雪终不著.先生立其中,偃蹇相参错.高标与秀气,鼎足冠伊洛.想此堂成初,来贺纷燕雀.醉哦渊明句,众鸟欣有托.伟哉拔俗姿,闻见穷浩博.钟鼎列珍玩,圗史谐至乐.小人辱忘年,高义见啸诺.讵敢窥藩篱,庶遂饫糟粕.南池俯空旷,倒影如衡霍.乘月抱琴过,坐石幽弄作."
"青山不远人,人自与山远.好事或致之,来赴不待挽.夫君有丘壑,于此兴不浅.昔为谷口郑,今是竹林阮.雌黄不挂口,青白常在眼.官居真吏隠,衙鼓自早晚.常令远趍走,俗冗尽除刬.朝夕面苍翠,无事日把醆.填门气象豪,入户云烟满.诗成足风味,醉墨自舒卷.我获一日雅,甚爱王戎简.傥无绝交书,定过嵇中散."
"漂流剧东南,所历过所闻.始及庐陵郡,俯仰尤不尘.朅来未敢忘,事贤友其仁.翘翘萧与李,拔萃而多文.萧君辞盖寡,空林兰自薰.扬鞭舍我去,意欲树殊勲.李君舌尚在,真气凌秋旻.扫门与我俱,软语回阳春.客舍甲子雨,八荒同一云.倾盖有彭子,微言时解纷.爱我忘其陋,肯顾罗雀门.从容香积饭,可口谢八珍.张公丈人行,气宇老而淳.舒吴无俗姿,信是德有邻.篮舆复聨翩,去指江之津.坐中皆我辈,肴蔌来逡巡.把盏属形胜,领略难具陈.山寒更宜远,江流复沄沄.大哉开辟功,孰测造化源.挂席者谁子,其来自无垠.躭躭载万斛,徴取何其勤.落帆占近岸,过逢庆欣欣.方矜猗顿富,谁信管鲍贫.鸣雁何处来,冥冥初不言.亦知个中好,鸣呼下其群.商羊不觉舞,渔父收微缗.烟树仅可识,归鸦喧水村.我昔观画图,对此犹心存.怳若梦中事,有怀携酒樽.客子鬬身强,身外安足论.无事颇相见,斯言吾所敦."
"清风泛寒露,夜久气转凉.恍然幽梦觉,明月及我床.披衣起独坐,爱此数尺光.兴来御桐君,正始其可忘.山高既峩峩,水流亦汤汤.方当志获麟,故宜鄙求凰.永怀嵇叔夜,复思蔡中郎.妙处与心会,乐哉殊未央."
"峄桐斵孙枝,所取非老大.比其爨之焦,孰谓邕也过.拂拭见太古,断腹宛蛇卧.持来长安市,万口莫能破.爱公胸次广,云梦吞几个.夜堂发孤弹,风月清入座.高山不易赏,白雪久无和.且乐舜弦薰,毋事楚臣些."
"我公自言老,能事如少年.我公自言退,人材望陶甄.公功在本朝,本朝方赖焉.公德在斯民,斯民宁舍旃.中年倦政机,去若浮云旋.名山占形胜,筑堂苍翠巅.洼樽为壶觞,虚籁为管弦.招携足宾客,啸傲穷云烟.胸中万卷书,三峡倾词源.兴来不停缀,摛华笔如椽.登临出妙语,珠玑落清圆.不数刘白辈,一斗真百篇.裴傅堂绿野,赞皇墅平泉.东山谢安妓,五湖范蠡船.四子之于公,器业微差肩.公之于四子,趣尚并其全.公术可活国,公力可回天.苍生望公起,天子忘公艰.伫瞻丹凤诏,衮衣来陛前.三入知眷殊,一夔见任专.发挥中兴业,开辟造化权.拯焚而救溺,持危而扶颠.雍容复密勿,造膝陈一言.长驱卷沙漠,捣穴空腥膻.谈笑九州复,懽呼两宫还.四海各安堵,六军同晏眠.跻民入仁寿,致主登光宣.圗像冠云台,勒功照燕然.功成了不居,高谢区中缘.拂衣赤松游,辟谷求神仙.去去蓬莱路,云螭不受鞭."
"管蔡既失道,周公遂相残.召公乃赋诗,棠棣良可观.圣贤尚如此,末世讵得安.斗粟与尺布,至今兴永叹.汝南贤伯仲,乡评蔼芝兰.冰清而玉洁,友于甚相懽.鸿雁识先后,鹡鸰知急难.同衣且共爨,怡怡生理寛.埙箎翕和乐,学海闚波澜.好爵岂终靳,未用咏考槃.他年表门闾,紫荆出簷端."
"德积固有源,吉卜可无地.要知青囊术,讵尽黄壤计.翁族鼎七闽,籍甚月旦议.五车闻善训,三迁见深意.父子兄弟间,接武广寒桂.世方慕朱紫,此道非我贵.而今二阮贤,风雅果未坠.婆娑竹林下,颇用文章戏.诸郎赤凤麟,唾手可高位.惟松岁寒质,似抱君子器.伟此无情物,胡然效斯瑞.天人理则悬,声闻在交际.我行几千里,岁晚飘零至.升亭整素冠,敬仰动长喟.塜木助芊芊,前山益佳气."
"我行出陜右,来升召公堂.叹公不可作,祗令吾道伤.优哉听讼日,斯民歌乐康.善教被南国,美荫余甘棠.惟公与周公,左右相成王.孰知二公心,千载惟苍苍.人不学二南,其蔽犹面墙.先圣垂此言,下士其可忘.太史述世家,源深者流长.公泽亦至今,风烈殊未央.再拜仰公像,冠佩犹煌煌.徘徊不能去,泪落征衣裳."
"庭植何夭矫,苍皮余雨溜.本非寻常材,岁月方成就.伟此萧散姿,眄睐揖孤秀.慕陶筑斯亭,千载可同臭.引杖步嘉荫,携书席永昼.舒啸一徜徉,清风满怀袖.更想五老峰,杰卓立癯瘦.何因借羽翮,接踵宾裾后."
"草碧波复绿,南浦愁送君.君行将何之,怆指南北云.相思无早晚,生离无近远.悠悠闗塞阻,杳杳音信断.青灯挑已尽,夜长方展转."
"东邻有艳妇,倾城室家索.西邻有贞妻,空闺守葵藿.良人万里去,岂为铅华落.君心谅不移,妾命由来薄.天地终无情,人生复何托."
"马鸣旌斾摇,雪满闗山道.白草连云中,羊肠复萦绕.别离工损神,宿昔已枯槁.却望南飞鸿,惊弦亦虚憍.祗应马上曲,偏能写怀抱."
"去年客中愁,忽忽意未伸.归来媚儿曹,行乐犹及辰.融怡帝乡日,浩荡天街春.物色岂不好,所思难重陈.婉娈有能事,朱弦妙通神.从容兰臭言,事事皆可人.关河一乖隔,梦想清洛濵.况乃行止间,愧负匏瓜身.情随节物改,事逐风景新.踌躇不自释,渌酒徒芳辛.明朝更牵强,接踵肥马尘.凌波固可慕,解佩良无因.青翼不复来,怅望瑶池津."
"青松百尺余,宛彼山之陲.白鹤巢其高,皂鹤巢其卑.红鹤不敢来,下巢枫树枝.阳春一动荡,百鸟俱蕃孽.绸缪各尽力,草草成藩篱.卵翼与哺育,不媿乌鸟慈.清晨求食去,鼓翼远奋飞.斯须复来还,亦有蛇鳣随.引颈鸣相呼,所忧非渇饥.不日毛羽成,颉颃下陂池.浴之以清泠,弄影相娱嬉.既久遂不来,远举将何之.高山与深林,浩荡信所归.明年又当至,复作今所为.我为唐虞世,鸟巢何所窥.乱来纒兵火,杀气满四维.人群失安居,恨无羽翰施.偶此共偷生,偪仄何可辞.忧患亦所同,去就可弗思.网罗非尔事,弹射不尔私.近辞燕雀喧,远与鸿鹄期.相望在寥廓,大翮如云垂.时来松树间,听我哦此诗."
"秋露日以繁,秋气日以清.爱此堂下花,色好香满庭.藉之青玉叶,表以白玉英.微风过披拂,小雨来滋荣.我老味更薄,与世无复情.颓然衰病余,见花犹眼明.俗客不到门,取琴花前横.小童为席地,取酒花前倾.昔人工比物,言簪岂虚名.愿登君子首,雅与冠弁并."
"昔人爱仙掌,归时倒骑驴.风味顾不浅,岂以俗士拘.我来过溪桥,效颦返肩舆.异世颇同怀,往者不可呼.是时秋冬交,霜后木落疏.人家在窈窕,溪山如画圗.我老尚羁束,媿尔鹜与凫.川光媚烟景,沿戯得自如.人生一世间,过眼皆空虚.偶然及胜践,临览复起予.尚当风月夕,藉地倒一壶.意亦不在酒,得句聊自书.谁能五侯门,长铗归来乎."
"老全冰玉姿,不受一滓尘.弹琴看飞鸿,自是千载人.幽兰写国香,白雪回阳春.邈视嵇阮流,不肯加冠巾.丝桐得心法,二子入室亲.高山与流水,领略难具陈.前年出闗意,浩荡谁能驯.跌足兵火围,所遇多苦辛.却来湖上寺,翳拂坐石门.颇有名胜士,宛然交道存.寄书亦及我,匪但通寒温.问我能来无,媿负匏瓜身.翩然如野鹤,接羽凌秋旻.过我晋陵郡,促轸风露新.谐和下鸾凤,幽怨出鬼神.老全殆不没,千古名知津.漂流更丧乱,我生乃不辰.见子颜色开,慰我羁旅魂.我心亦清苦,久愿丘壑邻.何时舟载月,一弄秋江濵."
"我无锦绣肠,而居锦绣谷.春风二三月,山花名踯躅.芳鲜照寒涧,窈窕映修竹.化工亦耐事,造物能委曲.不知几猩唇,贷此色可足.看久直欲燃,况乃手未触.杖藜两幅巾,人物俱惊俗.方观笔端妙,更对杯中醁.念昔嵩少步,千层上云麓.政似徐熈圗,写生开百幅.怀归阻兵火,梦想如在目.会当返升平,柴车驾黄犊."
"二老学而穷,超然以诗鸣.雍容三百篇,一一韶与韺.挺特汜水诗,彊梁与古争.寂寥会隠篇,澹荡遗心营.珠玑沦瓦砾,有时应夜明.过者剧千万,岂无一不盲.我父实久要,早以文会并.兹来唱无和,樽酒怀平生.遗篇乃见属,悼往泯厥声.歘然奋长笔,摭实无过情.而今且谁托,两族俱凋零.从古作者意,所务非近程.徐观百年内,污世曷足名."
"芗林近知名,怅望江干路.无因从之游,梦魂几飞去.侍郎天下士,器识廊庙具.诗似王右丞,文如韩吏部.勇退不待年,苍生思谢傅.幽栖新卜筑,日涉已成趣.人物在篮舆,风流称椶屦.身闲鱼鸟近,心远烟霞聚.浄几展圗书,疏帘约风露.时倾清浊酒,唤客坐飞絮.江鳞白可脍,野雀黄堪茹.懽言忘宾主,脱帽方箕踞.手挥玉麈尾,故自有佳处.拄颊欲招隠,撚髯知得句.快当走尺书,径拉王文度."
"坐啸凝香雾,卷帘松竹青.新霜戒微寒,远日朝霞赪.过午时云族,其蒙见初零.萧萧打叶响,沥沥依簷声.幽鸟故格磔,寒蜂自竛竮.椶君曲江裔,句含万古情.端知意有在,复契心所冥.至哉蒙庄言,为善无近名.天弢久已解,世网讵可撄.寄谢夸毗子,胡然事蝇营."
"夜雪驳群峰,春寒僵万木.山斋无所为,高卧仰看屋.冻云飞不去,就我簷下宿.平生柴夫子,能事立于独.蚤直渭水钩,晚怀荆山玉.陆地讵能沉,世侯终必复.不见林中兰,无人亦芬馥.暮年一丘壑,避地歌同谷.散诞水石间,清凉日三沐.笑人强解事,闭门作龟缩.一世竟何成,万事蛇著足.二侄瑞家庭,贯穿经史匵.才如射虎将,中石犹饮镞.诗成出连璧,墨妙粲牋幅.乃知作者心,求益不求速.我年及学易,方究大小畜.翛然对此君,苦节更森束.嗟今但洋洋,悼往宁逐逐.愿借邺侯书,尽阅三万轴.无因访煨烬,叹惜邯郸目."
"寒望暮雨来,隠见田中路.纷纷黄雀起,冉冉行人度.长林相蔽亏,连冈莽回互.莫作异乡悲,百年均暂寓."
"杖藜出望江郎峰,清辉秀气在眼中.当年何人运神斧,劖削碧玉成芙蓉.平地崛起五千仞,浮云落日当秋空.东西南北千里间,他山莫敢来争雄.英灵往往在人物,异时杰出闻数公.伟哉高厚职覆载,储精毓粹良未穷.畸予家世本伊洛,四时行乐都忘慵.楼台面面得形胜,锦屏女几鸣皋嵩.十年戎马断归路,流落江湖今一翁.平生所得在黄卷,昔贤今圣独见容.青衫憔悴百寮底,犹欣收此笔砚功.声名突兀不磨灭,要与此峰相始终."
"我有经纶天下之大志,陶冶万物之雄心.上书几欲自荐达,君门无籍不可寻.归来抚剑星斗近,老去援琴山水深.混迹渔樵友麋鹿,兴发时为梁父吟.雾雨方寒蔽林薮,黄狐跳梁苍兕吼.歳云暮矣人白头,纳履踵决衣见肘.茫茫大块宁终久,青史功名谁不朽.昔贤达观有至言,破除万事无过酒.朝来叩关闻剥啄,长须致简喜且愕.满壶倾写清若空,一釂衰颜返丹渥.此物难从俗士论,古今与世收奇勲.寒谷可以回阳春,浇风亦使还其淳.书生分量当饮温,圣清贤浊何用分.浊醪有妙理,引人著胜地.乘坠且不知,焉知物为贵.扬雄嗜饮而家贫,玄嘲尚白费解纷.屈原独醒良自苦,湘累空有些招魂.一石亦醉淳于髠,五斗解酲刘伯伦.卧舆当道陶渊明,骑马似船贺季真.吏部有时甘盗瓮,丞相他年容吐茵.古人已往不复见,忽然举觞如对面.穷通得丧寓于此,旦暮方齐死生变.拍浮池中固不恶,曲垒糟丘仍不薄.一杯一杯复一杯,身世兼忘乃真乐.不可一日无此君,今吾于酒而亦云.安得四海尽种秫,春台寿域长醺醺."
"吴侬踏车茧盈足,用力多而见功少.江南水轮不假人,智者创物真大巧.一轮十筒挹且注,循环下上无时了.四山开辟中沃壤,万顷秧齐绿云遶.绿云看即变黄云,一歳丰穰百家饱.今年小荒人菜色,斗易衾稠逮昏晓.古来善政抑兼并,贫富相通俗淳好.闭籴待价良忍哉,客主遑遑不相保.令尹贤于郑子产,视民恐伤心皎皎.朝来戒谕甚丁宁,令下翕然风偃草.我今亦有在陈厄,回首田园迹如扫.他年归计一廛氓,抱瓮甘同汉阴老."
"家山凿龙似修眉,中有伊川寒更绿.吾庐亦复远城市,舍下清流环几曲.四时幽人共吟醉,饮若长鲸杯要覆.三年芳草怨王孙,定有金钱无处卜.南征际会竹林阮,兵厨况有酒百斛.夫君笔力抵万钧,所当穿彻如强镞.义形抗论及朝政,正容凛若冰霜肃.因君远忆邹与张,畴昔之言皆可复.二士揭揭庙堂器,用之艰难一夔足.空令两行壮夫泪,回首尽向燕云哭.我心之忧正谓是,夜中兴叹仰看屋.相思歳尽书不来,念我衣单体生粟."
"爱君直似朱丝绳,遇物可折不可曲.三仕无喜已无愠,肯学时人走巫卜.平生不作吠尧事,乘矢犹闻去其镞.至今莫可奸以私,尊视正冠何太肃.归来田园不改旧,歳寒见此猗猗绿.绝交未怪孔方兄,有酒盈樽书满屋.小人倾盖已蒙润,遗我珠玑不论斛.使我竟夕搜枯肠,鱼目非珍何敢复.我今已似云无心,江湖不说虚舟覆.言乘下泽与款段,早莫少游良易足.惯看赤脚老婢悲,亦任索饭痴儿哭.皇天其忍杀善类,支离亦受三钟粟."
"时风正薫弹广陵,乱世掩抑吚嚘声.孰谓嵇康敢不臣,此心炯炯难自明.荒楸古墓鬼神啸,大泽深山龙鳯惊.我来听此可无语,天乎孰谓得其平."
"百年均梦幻,俯仰在一室.况乃物外人,身闲有余力.朝来忽改作,轩牖开虚寂.匡床竹火炉,棐几贝叶帙.清风常入座,飞尘不霑席.煑茗焚香净扫除,賸种松杉障西日."
"何年此峰独飞来,群山让秀中崔嵬.神刓天画不可状,仰视孤高摩斗魁.蕴灵产此万珍木,隆霜几度森不摧.异僧一见乃能识,击洞果有猿声哀.灵隠之南天竺北,筑亭结屋初谁媒.直疑朱夏落冰雪,亦恐白昼藏风雷.槛泉清可数毛髪,白石齿齿如琼瑰.参差透影微日下,淅沥生籁长飔回.恍然若欲学蝉脱,洗眼绿净无纤埃.已将缨尘付流水,更以屐齿留苍苔.南丰家世有人物,幅巾藜杖同裴徊.剧谈抵掌共相对,惜无玉酒倾金罍."
"涉春徂冬祷雨雪,皇天靳此云何甚.儿童晓报六花飞,失喜钩窗犹屡审.荒渠断溜冰已合,度雁停号口应噤.望中玉树散枝柯,二室峰峦张素锦.我家西邻有胜概,杖履清携冒凝凛.平生不作儿女欢,此地适谐文字饮.浊醪冰蔬荐重味,燃鼎当炉肆烹饪.诗豪遽发要分吟,頼此放过新弛禁.归来老匠已先成,定笑才悭弗胜任.惜哉初无田二顷,徒偕雀鼠贺登稔.堂堂大尹燮理才,嘉瑞应祈当奠枕.书生醉饱何为者,鼻息如雷但酣寝.明朝更约提石缾,来试壑源最高品."
"海上芳敷有瑶草,采而食之颜不老.海中翕赩有骊珠,探而得之形不枯.赤乌玄兔未同宿,姹女婴儿自相逐.深存踵息通三关,升降出入无时闲.九转七返成大还,功高行满起人寰,凌虚一举三神山."
"朝来冻坐如缩龟,不闻打窗那得知.江南地暖亦有此,惊心远自龙沙吹.六一居士最能赋,东坡先生追撚髭.腐儒得句亦起舞,砚寒沃笔浮轻澌.征尘暗天铁马健,衣冠南奔身世危.兄弟相望音信绝,梳头纷纷满面丝.裋褐袖手如怀冰,车马不来奚所为.前年毗陵雪盈尺,蟹螯犹记左手持.归来浩歌仰看屋,夜深凛凛粟满肌.室中老妇几兴叹,膝下奈此号寒儿.今年造物颇垂顾,税驾仁里懽此时.杀鸡为黍朝夕事,苦节诸郎方下帏.起看松竹有特操,坐对溪山无俗姿.刘子唱高和弥寡,要当独醒歠其醨.已呼稚子来候门,更戒黄童无扫墀.十千不向楼头贳,一蓑正忆江上披.五陵之客夸轻肥,呼鹰逐兽广莫驰.五侯之第事豪侈,珊瑚照耀金屈巵.岂如高举纵清赏,钩帘一目万景随.亦有末至居客右,其言不让故哂之."
"枯肠服气如寿龟,穷冬却扫百不知.开门忽见雪满地,纵横浩荡春正飞.入隙时欣点万卷,仰簷不见霑吟髭.松林冥冥起薄雾,涧水活活生微澌.清可洗心明洗目,卑且不污高不危.残粧如见寿阳面,不食可怜姑射肌.书生长年营口腹,颇似蜘蛛空吐丝.身将老矣厄离乱,我生之初尚无为.百篇落落或能赋,一杯炯炯须重持.崆峒漫倚防身剑,枉负平生作男儿.回首农桑三万里,无复贞观开元时.恭惟天子尚勤俭,早集书囊为殿帷.一朝随仗过沙漠,落日风尘龙鳯姿.此时燕山士如虎,寒多况乃秫酒醨.肉食岂堪茹毛苦,应念靴鸣集赤墀.尘沙错落赭黄暗,貂狐独向寒风披.关山寂寞草树死,指点射猎方奔驰.心益不忘尝胆事,望云遥祝万寿巵.向来窃取名器者,扈圣曾无一夫随.忠臣义士愤切骨,皇天后土傥鉴之."
"泉汤瀹肤垢如失,振衣坐觉神充实.挹其寒冽事清盥,三咽逾甘过饴蜜.华清之池故有名,玉莲出水香雾生.可怜妃子汗犹湿,已闻伐鼓渔阳声.我思行吟泽畔者,梦想沧浪归濯缨."
"从来膏粱鄙世胄,岂知牛后与鸡口.况乃末俗交道衰,时态纷纷翻覆手.刘君门多长者辙,俗子驱车未容蹂.斯文博约有王郎,正如白二得元九.子猷无事只种竹,渊明有巾惟漉酒.万锺五斗唾不顾,冷笑累累印如斗.我今已无田园归,身外宁论婚嫁有.卞和三献已两刖,被褐会当逢一剖.今君家世自汾阳,汉相人物何堂堂.坐使斯民歌乐康,岂弟之化如龚黄.趣君移具过吟窗,羽虫得时已飞扬."
"九江使君何殷勤,千里遗我款识文.夏匜商钟迄周鼎,良工模刻锱铢分.先秦述作知渊源,相斯不绍嗟无传.历载数千如昨日,人与宝器名俱镌.使君雅尚心绝俗,考古稽疑如不足.搜罗遐迩极闻见,附益之功思更续.曾奉宣和乙夜观,万丈光芒牛斗寒.兵戈散落人间世,神护往往投衣冠.时去事非空叹息,玊轴牙籖蛛网织.载行何啻数橐驼,变故纷纷岂人力.烟尘翳没咸阳道,尺璧寸珠沉野草.秋风吹梦入长安,白髪苍颜日枯槁."
"春寒苹末风尤劲,过雨山林都眼净.西江天来泻明镜,劈箭孤帆飞小艇.中有丈人若冰壶,冰为眸子玊作肤.黄河逆流沧海枯,仿佛羡门丹丘徒.仙风道骨何敷腴,烟霞之姿远见揖.弭棹芳洲招我急,野人竭蹷抠衣入.酌之瑶丹饫琼汁,荐以金桃露犹湿.御寇衣袂方泠然,岸巾笑拍洪崖肩.交梨火枣开心田,木钻石盘今已穿.青鞋布袜白行纒,游戯人间五百年."
"我世君家居里同,异时德邻饱过从.论文高摘屈宋艶,结交远蹑管鲍踪.嗟我不识丈人行,喜君雅有前辈风.靖康三月虎狼去,长安城中一再逢.笑谈未了已吹断,五年千里一转蓬.只知兵戈事奔窜,岂料樽酒陪从容.清溪照人山入座,鸎声已老春事空.人生一世太草草,客舍百事尤怱怱.和文已远典型在,芝兰玊树庭砌中.况君屡持使者节,至今能声满河东.丞相方须幕中画,国士之顾必所蒙.开元贞观望公等,天子不在咸阳宫."
"带如当风衣出水,曹吴丹青古莫比.一时更有刘与杨,妙手斲泥端及此.叶生心匠何瓌奇,异代同声人所推.颇甘蔬饭绝肉想,神物自应来护持.花鬘珠冠宝月相,补陀宝山移海上.净缾杨柳翠鹦鹉,突兀惊人焕寻丈.十六尊者初不同,俨然肖貌清而雄.或伏猛虎制毒龙,或飞锡杖凌虚空.伟哉功刮造化窟,凛发天风肃毛骨.来观堵立万口传,坐看声名从此出."
"太歳治水十二龙,春夏用事秋罔功.半年不雨人作恶,禾苖枯槁井泉涸.使君勤政首劝农,忧国如家愿年丰.斋居意祷天已通,四山升云野返风.雨脚如麻未断绝,簷溜连宵声不歇.竞报兼并发仓廪,千里欢呼舞童耋.上帝犹怒𠡠雨师,群龙鞭后不敢迟.帝力于民民岂知,始我公田毕及私.槁苖复起井泉涌,更闻击鼓歌鱼梦.庙堂行拜富民侯,归作商家霖雨用."
"家山回首三千里,世乱身危今老矣.由来客子鬬身强,敢弗加餐慎行李.闽中此地称多贤,招我作邻密且迩.二子人物夙所慕,倾盖忘形到汝尔.刘郎能事出世家,胜韵那知集于此.人生多计才狙公,朝暮不离三四中.我今一食日还并,士也乃有如此穷.爱酒犹能致山简,清谈兼喜对王戎.异时掉臂五侯门,解纷堪作滑稽雄.如今流落百无用,夜起捋须问苍穹.白髪萧萧不胜理,客舍灯花虚作喜.怜君咳唾是珠玑,照眼陆离光棐几.惜不当年夺绣袍,枉著词锋夸孟劳.遣我黎明拥吟鼻,寒蝉抱叶空哀号."
"父母之邦岂复雠,人情至此乃可忧.刺史县令方坐视,久矣肉食无远谋.崇墉可当天设险,烟火惊奔无一点.可怜缩手俱就毙,不见一夫来袭掩.清晨诸家好音至,说贼回戈马回辔.玉帛子女既充牣,捆载而归乃真退.妻孥向来便伸眉,将军凯旋亦班师.身长八尺剑三尺,缓带轻裘有设施."
"许国以身身反辱,十日呼天鬓凋绿.蛮貊直倚忠信行,我心不疑顾何卜.生喜柴愚恶鮀佞,封侯岂谓能钩曲.可怜论交道大丧,云雨纷纷手翻覆.望郎胸中横万卷,日破千篇酹一斛.雅好上取唐虞器,多闻远识肃慎镞.桃李不言自成蹊,家法整如官府肃.四海人高悬犊鼻,定知不作穷途哭.郎君天池渥洼种,堕地惊人千里足.夜光联璧乃暗投,刮膜金篦快三复.草玄正忆扬雄宅,我今皇皇未有屋.余波岂止九里润,周也意在监河粟."
"贤哉令尹出名胄,百里歌谣不容口.岂弟父母今信之,视民恐伤如足手.讼庭端可置雀罗,若网在纲无杂糅.万顷之陂黄叔度,云梦何止吞八九.潘岳无事只种花,陶潜有巾惟漉酒.三公九卿唾不取,金印从渠大如斗.刘君语默端可人,固知十室忠信有.五经腹笥贯今古,决疑索隠如瓜剖.小圃风烟似洛阳,翠微不减绿野堂.会闻激烈歌时康,不负抵掌工雌黄.何时赠扇乃有语,向来仁风已奉扬."
"庾郎吾家千里驹,朝暮勤苦读父书.少年绰有老成态,月旦考订评乡闾.明当别我择贤妃,结束琴剑谁挽裾.春空吹晴惠风畅,烟草弄色和气舒.野桥融泄柳絮合,石岸惨怆鸣鶢鶋.乘龙有期弗获饯,数椽政葺渊明庐.旅愁冥思莫排遣,离恨挂臆难扫除.况当春晚气暄淑,著体欲醉甘醴如.修程所嘱盖养摄,礼毕早办双飞舆.妇翁传道世大儒,习俗再使淳古初.稔知贤舅继家学,子如从之师有余.归来阿叔待审订,义路礼门从广居."
"北风呼云生夕阴,小松稚竹俱萧森.双溪主人不孤斟,好文尚类肯见寻.坐中少监乐登临,清谈亹亹知古今.有句不吐藏之深,而令下士寒螀吟."
"御风缥缈云霞衣,骖龙翳鳯相追随.三秀为粮桂为醑,玉笛送酒双童吹.樵歌已换人间世,未了岩前一局棋.桃源归路咫尺迷,醉眼疑在扶桑西.仙人授我长生诀,俄而梦觉鸣天鸡."
"江空月挂疏梅村,生香湔祓何郎魂.亭亭自是尘表物,玉质敢有烟埃昏.西州风土似南国,高树缭台丞相园.居然志士节独苦,炯若德人颜更温.至今往往入幽梦,梦去折花迎朝暾.寇来一炬半月红,伤心无处求朱门.君知行乐不可缓,中圣友贤余勿言.侍郎堂西腊前破,唤取我辈斟洼樽."
"南越巨象何壮哉,齿牙脱落歳几枚.削木混真易以埋,玩视常恐生怒猜.良工到手能剪裁,成此大笏莫与偕.远随舶贾凌涛雷,论贾奚啻百琼瑰.异贶忽自王孙来,珍藏十袭敢遽开.莹如截玉无纤埃,照人冰彩满袖怀.惟君许我王佐才,我亦自负刚不摧.他年致主登中台,垂绅峩弁直斗魁.正色凛凛天可回,帝傍奸佞须击排.恢复洪业平泰阶,写之丹青上云台."
"陆郎好古心不俗,雅似王郎爱修竹.绿阴清昼坐焚香,想见人琴两如玉.尺书招我我未暇,兴发从君醉醽醁.秋风满院木樨繁,明月飞来花底宿."
"老渔取鱼倍知津,设网提纲疑有神.船头兀坐如鸱蹲,忽然一举千百鳞.涎沫盈筥趋早市,掌握铜腥俱是利.陂湖漠漠水连天,尽欲留为子孙计.书生白首困嚅嗫,世乱身危舟一叶.君不见孟尝门下客三千,此日冯驩正弹铗."
"亭皋树林五月寒,坐损秀爽披孱颜.使君清雅颇好事,妙墨风流名闯山.云归雨罢作佳色,山在杳霭空蒙间.烟中合还展屏障,鸟外纡余堆髻鬟.疏帘卷尽一搔首,决眦荡胸如可攀.江头好山不知数,供给骚人犹等闲."
"笔端落落曳十牛,老气飘飘横九州.河伯未睹北海若,鲁人未识东家丘.豪户但余酒肉臭,要涂秖益衣冠羞.旦评公议百年后,此士斯文班马俦."
"江南形胜地,列坐肆遐观.气象天围大,溪山眼界寛.远风来绿野,返照上朱栏.更待秋澄澈,重寻落帽欢."
"过午时云簇,膏春暝雨簁.石苔先受色,桃叶复含滋.客舍居难穏,家书到毎迟.二公俱强饭,宗社要扶持."
"旅泊桐庐郡,溪山过所传.稍寛游子恨,知有丈人贤.水落鱼𫚥聚,林疏橘柚悬.淹留拚宿醉,卧扣月中船."
"淮海秦夫子,相逢又十年.好诗无漫与,爱酒不虚传.夜寺云连榻,秋江月满舩.不知嵇叔夜,何得绝交篇."
"野老元同社,柴门不上关.喜君捐俗事,令我破愁颜.宿雨生流水,春云媚远山.何当事鸡黍,把酒坐忘还."
"饭已抄云子,杯仍致曲生.青梅方弄色,黄鸟已无声.世态穷尤见,吾心老更明.从来文字饮,意不在倾城."
"独醒非我事,多难亦吾生.将相知无种,文章怕有声.且当乘款段,无复谒承明.使我忘羁旅,弦歌近武城."
"山云谈次改,溪水坐来生.白鸟饥逾静,苍蝇饱不声.令君真子产,墨客陋弥明.回首人间世,尘埃望赤城."
"不恨青春去,唯愁白髪生.日长宜燕乳,水满自蛙声.念我心方逝,逢君眼渐明.刚肠三尺剑,光彩动丰城."
"水陆劳千里,诗书误半生.山开南国翠,鸟已故园声.会是豺狼静,方瞻日月明.牵羊今古恨,洒血望占城."
"覔醉无千日,浮家又一春.闲门久罗雀,贫甑自生尘.我欲论秦过,君须赋洛神.穷途依二阮,遂欲老于闽."
"鬓丝殊觉老,泪血更伤春.阅世元如梦,除天总是尘.有心躭传癖,无意媚钱神.坐怪三衢守,书来不到闽."
"南州新岁换,北客长年悲.吾日且三省,我生仍百罹.谷深云不起,树暖蝶先知.闻道山翁醉,何如卧雪池."
"已恨春风过,犹欣夏日长.莺喧桑已葚,燕乳麦初芒.白髪悲如许,青鞋乐未央.归来安客舍,更有北窗凉."
"已著莲花酿,仍兼竹叶醅.橙和致上味,蚋聚见良材.政想攅眉漉,须烦掩鼻开.先生元自立,不是乞邻来."
"飘零吾老矣,诗酒得斯人.邂逅干戈际,慇懃骨肉亲.锦囊元绝俗,琼树旧无尘.归棹荷花里,従谁问玉津."
"北客身将老,东风又歳华.山晴添气象,水暖莫津涯.贫觉他乡苦,慵嫌去路斜.升平吾会见,时事不须嗟."
"淹留伤老眼,放旷适闲心.石浅出佳色,鸟幽传好音.课诗空自切,馈酒莫辞深.更说溪西寺,明朝款款寻."
"静闻簷际雨,密障坐隅风.竹晚叶时堕,梅疏香欲空.芝兰室自好,文字饮谁同.它日功名事,应从笔砚中."
"歳晚山云合,窗鸣霰雪飞.方欣樽有酒,未叹箧无衣.谷杳青松健,林空绿萼肥.月明溪上醉,应是夜深归."
"野鹤元同性,晴山正满门.那知有城市,初不异丘樊.水静嫌风挠,花开畏蝶喧.应当如是观,客至亦忘言."
"挂席上桐庐,溪山似画图.斯人不复见,吾道一何孤.谁入非熊梦,真成失马徒.清风端未冺,犹可激贪夫."
"节物赖邻家,南风竞剪花.门无迎客犬,地有噪人鸦.病眼愁中暗,题诗醉里斜.乱离俱老大,今夕意何涯."
"已见王正月,陈人百不知.红颜岂长好,白髪已多时.腊雪微霑土,春风小动帷.丘之祷久矣,何意问祥祺."
"簷屋排空阔,薫风眺晚晴.闲云连树碧,白鸟破烟明.世乱思君子,身危仗友生.秪应今夜月,解识故乡情."
"照水桃花树,春风灼灼开.虽非天上种,何异观中栽.帝子吹笙罢,渔人信棹回.故园何处是,目尽望乡台."
"攘攘谁逃死,黄泉不独君.一官书载考,五举擅多文.异日辽东鹤,当年冀北群.承家知有子,翮就看摩云."
"徙倚长桥上,时难得此游.水光迎目动,帆影上天浮.不见鸱夷子,须烦顾虎头.今年闰八月,好好醉中秋."
"不识交溪路,诗来锦绣重.闲云时出岫,落日更明松.叔夜常为锻,渊明亦近农.喜君机事息,鱼鸟故相容."
"僧房元寂寂,客意遂陶陶.诗笔翻云锦,茶瓯卷露涛.鸦归寒日下,雪尽远峰高.尚喜王乔近,吹笙坐碧桃."
"已着诗招隠,何须酒引陶.胸中有泾渭,笔下足波涛.世乱闭门早,身闲倚枕高.何慙少陵老,鹦鹉啄金桃."
"故国三千里,行藏岂问天.雪峰明的的,水溜响涓涓.指冻无完甲,琴寒有折弦.老僧如木石,性静不须禅."
"罢雪仍廻雨,僧房物物宜.谿明霜落后,山净月来时.泯默穷愁志,艰难食菜时.弟兄千里隔,书断鬓成丝."
"不遇彭夫子,何因到此间.无穷霜后木,不断雨中山.秖恐高僧占,多慙倦鸟还.孤云在寥廓,容望不容攀."
"淡泊幽人趣,萧条隠者居.疏帘隔花竹,净几展图书.自向交游密,何拘礼法疏.为言陶靖节,吾亦爱吾庐."
"此地堪营屋,何山更采薇.怪松拏石出,好鸟傍人飞.衰相年来见,幽寻乱后稀.郎君似冰玉,令我亦忘归."
"干禄谋何拙,求人计又疏.祝鮀焉用佞,宁武岂真愚.自乏千箱积,谁令万卷余.艾肥兰蕙瘦,饥馑竟何如."
"淹留歳云暮,旅泊似幽栖.鸥鹭如相识,牛羊自不迷.已烦陶令顾,何必谢公携.始觉吴侬健,天寒更涉溪."
"不谓人间世,官居有此清.山横犹倒影,鸟过忽遗声.倦客方躭句,高人不治名.夜寒云去尽,对面月华生."
"小雨妨幽事,徜徉所得多.前期操野艇,亭午出烟萝.选胜才如许,偷闲肯重过.自怜诗酒涸,无句敌阴何."
"顾我非仙李,知君实老彭.承家罗玉树,润屋起金赢.世路嗟多事,人生戒不情.歳华将暮矣,切勿诉深觥."
"何处难忘酒,南州盗贼多.黄巾方裂眦,白日敢持戈.不见韩擒虎,宁闻马伏波.此时无一盏,其奈客愁何."
"愧匪屠门嚼,且无金屈巵.人生难得醉,我辈不须辞.山迥云生谷,林空鸟并枝.前溪天欲雪,为报戴逵知."
"佳节年年好,新春处处宜.莺花从自得,蒲柳顿先衰.事过如惊梦,愁来剧乱丝.神仙端可学,吾愿问安期."
"飘零何足怪,丧乱故应宜.炙手宁为盛,张罗未必衰.篇章怀杜牧,游说鄙袁丝.钟鼎山林事,胸中自有期."
"已秀不成实,长怀事可吁.宁论日下鹤,遽失掌中珠.扰扰遭斯厄,冥冥丧厥躯.高堂亲白髪,泪眼尚青枯."
"南国寒多雨,溪山昼更晴.风帆随鸟上,樵迳入云行.已苦无𫗴粥,犹欣见耦耕.故园归未得,豺虎正纵横."
"晚烟林际泊,夕阳波上明.天寒少佳色,树老无柔声.支郎颇好事,我辈适同行.剧论不知醉,感时空复情."
"旧好崔亭伯,新交阮仲容.招携来白水,祖饯过中峰.谷暖芊芊树,云深杳杳钟.兵戈一分袂,惆怅几时逢."
"设网机关密,磨刀意气麄.令人思洛鲤,媿客问江鲈.豆曲偏相与,橙虀未可无.相从频莫厌,乘兴不烦呼."
"闻说烟尘近,惊奔道路长.人生何草草,天意竟茫茫.山鸟寒亡路,溪花湿更香.飘零值君子,老眼慰悲凉."
"云断山如拭,秋明水剧虚.湿烟蒙翠竹,瞑雨濯红蕖.茅舍真淳俗,甆甖窈窕沽.何须访摩诘,便是辋川图."
"喜得真消息,仍安岭表居.深知道路远,不在信音疏.荔子应怜汝,槟榔敢笑渠.一年看又尽,兄弟意何如."
"江山天下胜,北客兴悠哉.月上千峰雪,潮生万壑雷.酒狂怜老大,吟苦觉衰颓.始满平生愿,征帆未忆开."
"故人俱白髪,念子始青袍.仆色新生敬,诗名旧仰高.天寒西日瘦,岁晚北风号.望望滕王阁,何时共浊醪."
"倾盖鄱阳彦,孤芳且寄林.一官方似水,五字可兼金.与世不求合,开筵犹见寻.何当铸农器,归望故人岑."
"旅泊愁春雨,春寒更北风.云山方秀发,烟树却冥蒙.念我携家客,逢君足谷翁.胡为在穷谷,正渴一尊同."
"博洽人为史,循良吏得师.谋谟当启沃,出处系安危.鹗立通丹地,龙章近赤墀.咨询唐典故,笔削汉官仪.结客多青眼,承家最白眉.浩然无害气,汪若有容陂.慎独仍三省,操危任百罹.谁嘲玄尚白,自信涅非缁.俯仰俱无怍,幽明两不欺.爱君心匪石,忧国鬓成丝.劵外真毫末,樊中足坦夷.闭门因拂袖,展卷代支颐.远览迷千古,高怀自一时.海非蠡可测,豹岂管能窥.能事推天禄,威名到月支.孔融徴已晚,安石起何迟.不待南飞雁,贪悬左顾龟.向来鹦鹉赋,此去鳯凰池.揭揭英灵气,巍巍柱石姿.衮衣须我补,霖雨更谁为.贱子端何者,先生颇识之.几年当顾盼,今日倒𬬻锤.解榻徐生入,弹冠贡子知.青蝇休点污,白璧漫瑕疵.炼句终乖律,看书正阙疑.地偏如有避,交淡欲无私.瘦马终千里,寒灰待一吹.西江如可激,毕命守轩帷."
"北客何来此,浮生直偶然.风飚从禹穴,日脚近虞渊.渔唱谁能问,鸥盟我不捐.燃犀怪可睹,击树讯空传.钓石温徐坐,樯竿穏近联.波明疑练妥,山净学眉连.客上三千履,军呼十万鋋.可思江柳下,秖欠舞衣前.鼓柂知无及,乘查怅未缘.远中微隠树,阔外莽横天.缥缈湘灵瑟,夷犹范蠡船.健帆风作驭,骇浪雪盈颠.行鹭纷群起,孤鸿杳独鶱.断崖方怒吸,浅瀬或劳牵.夜泊星辰逼,晴占日月偏.幽姿閟蛟室,神物护龙泉.世乱甘沦隠,涂穷枉乞怜.渚花迎日笑,岸草信人沿.颇欲追双桨,无因共两舷.时来如谢朓,三复有余妍."
"天欲斯文起,时将此道隆.昭明应熊梦,爽拔降神崧.业则真王佐,猷当沃帝聪.尊经独韦氏,识字必扬雄.制作超前辈,篇章萃古风.不忧时易失,却怕俗多聋.日月胸襟里,江湖度量中.谗深遭璧玷,施博尽金空.指日风云会,来时雨露蒙.经纶观世业,润色付宗工.炯炯丹心壮,氲氲浩气充.桧坛休跨鹿,丹鼎且蟠龙.载诞佳辰及,高门喜气融.捧觞欣有祝,陈颂愧无功.舞鹤窥筵净,偷桃照座红.孔庭诗礼集,请访吸川虹."
"天上石麟堕,人间琼树芳.叔孙知典礼,曹植有文章.桃李蹊方盛,芝兰室更香.榻先徐孺下,书异邺侯藏.载世推能事,当年亦宠光.颇怀追润色,奚惜吐琳瑯.末俗元多忌,冲怀竟两忘.由来高士驾,不肯少年场.鼎鼎文方古,鱼鱼道必昌.仲山终补衮,虞舜正埀裳.贱子虚蒙顾,仁风实奉扬.弹冠从入仕,执戟且为郎.欲作蝉遗蜕,差同鼠耗仓.穷途遭白眼,永夜付黄粱.尚齿三千客,容窥数仞墙.受知心有激,欲报意何长.皓鹤宜风露,青松饱雪霜.倾身挹东海,再拜酌公觞."
"之子儒林杰,斯文国士称.词章曹植擅,典故叔孙能.秉哲中逾旷,㧑谦外匪矜.世家非冠玉,人物是壶冰.海内休方驾,朝端且服膺.五车俱可复,万顷不劳澄.活国嘉猷告,匡君重任胜.侧闻金作砺,意在木从绳.昔旅西雝鹭,方观南海鹏.青冥翻蹭蹬,凌厉失飞腾.制礼初烦订,为郎顷见徴.祢生宜独荐,文子要同升.浪有膻供饵,虚传被幞绫.可嗟怀白璧,竟与污青蝇.直作悠悠去,从他衮衮登.时情尚驰突,吾道岂凭陵.善舞须长袖,良医必折肱.宁为栖枳鳯,不作下鞲鹰.郑谷成真隠,萧斋占上层.华胥久无梦,款段适堪乘.种柳追彭泽,栽桃学武陵.池凉蛙合合,径暖羽{甍瓦=羽}{甍瓦=羽}.得句长须送,敲门稚子应.扫庭延墨客,过寺折谈僧.贱子孤怀切,穷途百虑烝.待沽希善贾,投分得良朋.戎马来何速,烽烟见未曾.神伤瞻雉尾,愁绝望觚棱.漠漠虽难问,苍苍尚可凭.人心无右袒,天意有中兴.厌世思蝉蜕,伤时泣土崩.渔樵甘混杂,贫病苦因仍.更短犹为簿,从聋也作丞.依仁剧山仰,饱德正川增.旧事将谁语,前非秖自惩.缘危时过栈,扶老渐携藤.笃义几虚辱,温颜岂谬承.醇醲须手漉,拨刺頼观罾.笑语朝曛隔,尘埃肺腑凝.尚期文字饮,相对夜深灯."
"孤烟落日对衔杯,此观人间亦伟哉.树色远从江浦合,潮声低咽海门廽.衣冠喜有承平气,宾客惭无赋咏才.城阙鬰葱人望幸,五云将拥翠华来."
"蚤接君家伯仲贤,笑谈吹断各风烟.人生俱是梦中事,归计却须沙上田.悔有论心三尺喙,恨无糊口一囊钱.他时局罢樵柯烂,小道谁知亦有仙."
"已斵长篇饯女生,君犹从我覔诗行.穷途白眼何须怪,乱世苍颜不足惊.南国旌旗犹灭没,中原豺虎正纵横.苏湖亦产人头豆,为问扁舟底远征."
"丈人能事见斯文,世业家风尽属君.自许旦评方借借,岂同时辈漫纷纷.清于须水真堪挹,秀自郎峰故不群.五马双旌何足道,便看平步到青云."
"坡老仇池安在哉,佛家鹫岭解飞来.但令气象侔衡霍,可要孤高切斗魁.涡处正堪承雨露,浪中莫使长莓苔.明窗净几无尘入,想对诗翁墨沼开."
"平生佳处在离骚,怪我年来得此豪.不信胸中横太华,试从笔下看惊涛.门连止水心无竞,地接名山眼更高.要是一时廊庙噐,莫将刘向比王褒."
"都门雪罢看杨柳,濯濯风流已不群.千里澄清方有道,十年出处不忘君.新诗旧自开锦段,醉面向人生缬纹.我欲从公借余地,与传名姓上青云."
"一见琼林病眼开,东南秀爽力能廽.须知载腹五千卷,受我浇膓三百杯.可但世官从鳯沼,要看人物上云台.歌呼枉费谈天口,宜及中兴国论陪."
"雨后绿阴无处著,风前黄鸟为谁歌.天为世乱相逢少,子以诗呜不遇多.行在故人能健否,瘴江逐客柰愁何.典衣尚可供汤饼,蚤作清凉肯重过."
"五年踪迹似浮萍,岂料全家入画屏.春去水田方漫漫,晓来山雾却冥冥.可怜北客鬓毛白,尚喜主人眸子青.凖拟丰年多酿酒,正宜长醉不宜醒."
"松杉高下韵笙箫,谷口钟声梵海潮.秋气作阴连蟋蟀,夜寒随雨上芭蕉.身危甚幸依贤庇,吏隠何须覔句招.直待它年见凫舄,始传仙叶有王乔."
"税驾居邻古寺中,高堂永日笑言同.山云浓淡未成雨,溪竹飘萧先得风.短髪只从今岁白,衰颜无复少时红.君家酿熟能分我,一醉端令万事空."
"祖笔摩空有赋声,长扬羽猎旧齐名.颇推门第多人物,故作楼居远世情.我辈一生悲短褐,君家五字倚长城.武陵欲借渔舟便,春水桃花不计程."
"茗椀纹楸昼不哗,心如出水妙莲华.喜君活计唯三事,遇我人情似一家.夜久竹声闻雨过,晓来山色看云遮.此身去国已千里,回首中原犹暮笳."
"世情何怪白头新,岂料穷途复友仁.一室他乡春笑客,半年行路雨欺人.辋川诗说王摩诘,谷口名闻郑子真.想是书机似图画,云峰矗矗水粼粼."
"丈人清德冠儒林,三世文章照古今.节比松筠元自直,气含海岳故能深.箧中尚有为郎被,堂上宁无化俗琴.贱子飘零无死所,可怜羁旅费黄金."
"池上风烟故可人,倦游老眼厌纷纷.晴云出岫似知我,野鹤鸣皋疑是君.可恨音书长契阔,尚从杯酒见殷勤.新诗凖拟频相寄,独学方当病寡闻."
"树色溪光五月寒,幅巾藜杖接清懽.吞声鸟自屏中过,倒影山从镜里看.佳处唯堪著胸次,平生久已付毫端.向来未筑沙堤路,岂信东山有谢安."
"谁堪秋热与春寒,北客南州有底懽.酒熟但招吾辈饮,诗成莫与俗人看.眼明白鸟清溪上,心折黄鹂碧树端.口诵离骚手遮日,梦魂不敢到长安."
"敝屣浮云世所难,谁堪走俗抗尘颜.海鹏已激三千里,天马终归十二闲.醉发杖藜云逐逐,香凝宴寝雨斑斑.林泉久假皆吾有,何必捐金更买山."
"岁晚怱怱日复夜,老禅相对口慵开.梦归千里几时到,香度一枝何处来.世乱飘零少供给,地寒潦倒无梯媒.可怜七尺髯如戟,媿负妻孥空拨灰."
"可怜映竹深深见,似为催诗特特开.湖上林逋今老矣,扬州何逊未归来.前村欲雨鸠呼妇,断垅收晴雉应媒.幻境应当如是观,道人深悟刼池灰."
"可喜刘郎鬓未霜,能容宋玉近东墙.自知老眼无春事,谁意穷途得夜光.前日桃园真有路,何时兰室可无香.便须一醉经千日,免作人间寸寸肠."
"潦倒谁怜五十霜,登门可媿及肩墙.银钩已作惊人势,玉唾何悭照眼光.春醉灯前犹纵博,夜阑帐底更添香.阮生正作穷途哭,漫道江南刺史肠."
"桃李何须续后开,芝兰胜韵许相陪.先春莫道无深意,调鼎方知有大才.南国正宜溪上路,故园长梦竹间台.骚人不为寻诗句,自爱幽芳特特来."
"老来风味淡于秋,媿负平生马少游.但得山云供晚眺,何须花雨作春愁.新诗未省曾多见,情话端知肯独留.政渴一杯浇磊磈,书生何用玉为舟."
"绿树黄鹂阴复晴,春风何处不堪行.野烟著草绵绵色,江日浮花灔灔明.故国音书添梦想,异乡节物减心情.逢人尽说兵戈事,始觉如今去就轻."
"何处春光最可怜,仙山亭上碧岩前.穷来更觉诗堪画,老去谁知酒可仙.云色弄晴花蘸水,风光纵好柳拖烟.左思近有三都赋,谁与吹嘘送上天."
"翠竹丹枫共一村,诗家得句转清新.已怜楚地梅知腊,更想隋河柳欲春.须信成名皆志士,故应行乐属吾人.请君淬砺斑斑刃,始验儒冠不误身."
"一日复倾三百杯,新年物色兴悠哉.应怜远客此流落,故有幽人常往来.楮刻三年殊未就,诗成七步可须催.平生信笔多狂简,从此方知所以裁."
"梅树飘香酒满杯,时危风景亦佳哉.横笻有客挑钱去,重担谁家送米来.云色可怜谈次改,年华不奈鬓边催.萧郎及我亲书尺,珍赠霜纨费剪裁."
"平生丘壑几欲颠,谁使老来逢郑虔.苍须对我三千尺,黑头聼渠十八年.已有霜雪入晏座,宁无风雷浮屋椽.个中得句不敢吐,可人何许心悠然."
"书生卧病久无衣,不意临衰厌鼓鼙.乡信略无鸿雁到,客愁惟有杜鹃啼.谁怜弹铗长依孟,自不工竽漫说齐.我亦漂流费耘业,看君文字照浯溪."
"渐远闽中地更平,土风疏爽语言轻.山浓不减嵩高翠,溪涨浑如洛浦声.忽见槐花思举子,欲求萤火遗书生.使君元是丈人行,回首铃斋空复情."
"一坐闗山百念灰,德邻诗社许徘徊.静看林鸟衔花去,寒觉溪风送雨来.小阮有怀应种竹,步兵无事且传杯.东床坦腹真佳壻,俗客多慙数月陪."
"梦想平生始此廽,扁舟坐穏兴悠哉.阴阴树底莺声切,漠漠田中雨气来.乱世等闲凋鬓髪,故园何处问池台.临风不见高公子,正渴论文共一杯."
"从来语默有千钧,乱后相逢气益振.好鸟开窗如应客,清风挽竹故留人.更贫岂顾墦间祭,已老犹堪席上珍.说到苍梧泪横臆,皇天万一照酸辛."
"雪屋银山满上头,年年伟观近中秋.只言沧海无廽浪,岂信长江有逆流.一一樯帆如过鸟,时时烟雨要沉牛.青衫白鬓功名晚,何日翩然范蠡舟."
"海舶忽惊风打头,观澜又破一年秋.若为尽作杯中物,安得飞来枕下流.岂计双凫兼乘雁,谁分去马与来牛.君王大业追神禹,前日黄龙已负舟."
"惟曾家世颇堪论,文采南丰实浚源.德必有言人望重,义形于色主威尊.随珠未可轻弹雀,腐鼠从教竞吓鹓.固是相门终出相,鲁公泉下有英魂."
"月离于毕俾滂沱,兆及丰年喜欲歌.任有泥涂甘曵尾,更无波浪敢凭河.老来酒量难酬酢,闲里诗情好琢磨.晏子方观久而敬,人间炙手又张罗."
"山行密雨来纷纷,过午人家犹掩门.水寒鸥鸟亦亡頼,烟湿梅花如欲言.顿忘客子怀抱恶,可喜丈人颜色温.而今何计百年事,乞与清诗当绿樽."
"我兄少有谪仙才,襟抱于今得好开.珠玉尽从谈次落,溪山浑入句中来.弦歌小邑徒劳尔,松菊故园安在哉.有客漂流无税驾,愿将高义挽春回."
"此行检校幽栖事,佳处知公故未忘.新笋定应过母大,旧松想亦及人长.老来对客须灵照,贫后持家藉孟光.世乱身危何处是,二年孤负北窗凉."
"鼠辈欺人可奈何,我今行槖已无多.醉魂尚爱黄华谷,归梦长迷白石坡.壮士陆沉无籍在,道人香积有经过.行朝近报仍安穏,想见沙堤蹀玉珂."
"毎爱前山似画图,兴来萧散岂能无.幽人著屐全忘懒,野老闗门不可呼.夕照晖晖明远水,春风莽莽著平芜.晴来已喜儿能赋,软脚仍烦送一壶."
"枉报新诗锦不如,句中风竹韵萧疏.颇分泾渭甘从子,不较穷通岂病予.避地拟求千日酒,误身何用五车书.谁人与作任公钓,要使东人厌若鱼."
"春雨既过云未归,春寒屋下人无衣.林如膏沐鹁鸠语,草已怒生胡蝶飞.中原格鬬几时定,北叟飘零何所归.我今始悟蘧伯玉,明明四十九年非."
"世家传子又传孙,岂较前身与后身.知足已如仓庾氏,忘怀真是葛天民.骑鲸又见诗无敌,射虎何须武绝伦.白屋朱门果非是,万钱日食是何人."
"自昔孤芳难寄林,乱离漂泊却须禁.春风不解廽双鬓,夜雨何堪搅寸心.薄日花光怀杜曲,清流竹色梦山阴.从来玉石昆山火,臭味多君肯嗣音."
"鼙鼓声中老战尘,故山归梦月三更.交情咄咄浑无寐,学古悠悠浪得名.鼇禁未容追世职,熊轓何足语官荣.阿咸自是吾家秀,始觉前人畏后生."
"煌煌世谱未应微,直道高怀古所稀.义往谁能单骑见,幽寻坐想垫巾归.公庭此日棠堪憩,仙路他年舄觧飞.顾我登门勤倒屣,题诗媿匪谢玄晖."
"寺古天寒杖屦清,闲身合得此闲行.破烟独鸟惊人去,积雪群峰照眼明.坐久泉声醒客耳,谈余茗味发诗情.张公语壮髯如戟,蚤晚掀涛看斩鲸."
"仰止先生道不穷,爱茶直似玉川翁.灵芽动是连城价,妙手才争一水功.贱子诗书元未饱,愁肠藜苋岂宜蒙.高斋罢酒陪清啜,归御泠然两腋风."
"祖德当年吐握勤,谏垣人物典刑存.在阴鸣鹤和有子,产峄孤桐枝见孙.王室艰难欣得士,世家矜伐敢援恩.清明謇谔平生事,况乃中兴辟四门."
"除书喜动荐绅颜,穏上天池刷羽翰.诗似少陵多教化,文从太史有波澜.王庭看折朱云槛,儒巷闻弹贡禹冠.兄弟相知夫岂敢,会怜流落久江干."
"客里栖栖叹食艰,桃源也复念人间.九重鹓鹭思金屋,万里烟尘痛玉闗.节物可怜梅竞出,浪萍长羡鸟知还.明朝跋马归仙隠,健笔清樽尽傲闲."
"三年客里重阳节,故典征衣共一杯.雁下紫茰能自好,霜前黄菊为谁开.中原豺虎定何许,故国池台安在哉.山水中逢张学士,慢扶双桨不须催."
"将老从君得所图,交情及我岁寒余.适闻蒋诩开三迳,且喜扬雄就一区.尽取风烟多种竹,雅为窗室便看书.无钱可买墙西地,决眦云峰正起予."
"露洗风吹未遽央,登山临水总心降.明年此夕知何处,自古中秋不可双.尚倚人琴温似玉,更能诗酒浩如江.披襟拄颊浑无寐,斗转参移莫下窗."
"溪流暴雨涨江同,咫尺西邻信不通.衰朽怕看青镜里,笑谈犹近翠屏中.侍郎客到无苛礼,教授诗来有古风.五载皇皇无税驾,我途正似阮生穷."
"蒙尘天子尚戎衣,南国旌旗正伐鼙.国士伤时多刺怨,王官失路有悲啼.似闻叔向方图晋,亦报夷吾未去齐.易地皆然心寸折,钓竿吾欲老磻溪."
"书文车轨几时同,诸道惟闻羽檄通.岂较北南聊暂寓,若论贤圣且时中.门前杨柳方埀雨,溪上桃花尚舞风.谁见东山谢安石,命宾携妓兴何穷."
"紫凤天吴在短衣,乱来无日不鸣鼙.情随野鹤云间舞,梦绕城乌月下啼.但得交情如水淡,何须妇馔与眉齐.抱琴载酒眀朝去,相送无劳过虎溪."
"家世中朝第一流,郡符那得久淹留.诗情更入山水国,醉眼独高烟雨楼.文举定非余子辈,元龙须向古人求.磻溪莫讶功名晚,今代何人有直钩."
"岁晚沉沉双鲤鱼,交情可是白头疏.含香不见为郎后,吐屑频闻赐对余.内廏给乘千里马,大官供饵万钱厨.丝纶润色须公等,莫负平生载腹书."
"青鬓追随到白头,中间忧患两悠悠.异时果有臧仓沮,他日宁无雍齿侯.旧隠重过三径菊,昔贤何在五湖舟.一杯坐阻论文酒,老懒闭门春事休."
"路贫不在扊扅炊,调苦谁闻食菜时.枉道故于寻尺见,求人曷以斗升为.夷吾不去齐何患,叔向方来晋可知.得士则兴今亦古,可能只直五羊皮."
"溪南浑似辋川居,不啻当年卧草庐.从昔金声蒙酱瓿,至今汗血困盐车.端知将相真无种,更喜才华甚有余.及此知机同免祸,季鹰初不为鲈鱼."
"野寺经旬客寓居,水声山色是吾庐.喜君能道碧云句,招我更烦黄犊车.世路从来多险阻,人生何必问赢余.况闻一诺千金重,为激西江救涸鱼."
"把玩新诗病眼开,家风端有谪仙才.祗应鱼蟹留人住,肯为溪山唤我来.客舍更堪秋乍入,鬓毛无柰老相催.重阳共醉滕王阁,此观人间亦伟哉."
"十载吾庐信不通,偶来仁里一尊同.心惊人物如江左,眼净林塘似洛中.著日晶明松下雪,弄波萧瑟竹间风.浇花酿酒勤料理,作记东园有醉翁."
"悲秋宋玉已销魂,忍聼阳闗共十分.黄叶萧萧下寒日,碧山逐逐过晴云.面如濯玉想无对,气已食牛知不群.问讯冰清怀大雅,世家王谢属斯文."
"人生有酒即佳辰,忽忽园林已暮春.雨后落花浑帖砌,风前飞絮欲沾人.我如放浪陶彭泽,公是风流贺季真.伊水崧云在何处,旧衣犹有洛阳尘."
"似闻环佩杂箫笙,鼎立争雄凛太清.不与古今争变化,可能舒惨属阴晴.花开玉井难求种,月下瑶台但有名.我亦生来未尝屈,敢持方寸并峥嵘."
"渊明佳致在篮舆,子以名亭德不孤.异代颇能同臭味,休年犹得见规模.挂簷明月聊堪问,入坐清风不待呼.我欲典衣供一斗,兴来能赋百篇无."
"南州春老雨如丝,刺眼青秧水满陂.树湿黄莺看更好,溪浑白鹭立多时.寸心折尽人千里,霜鬓凋残酒一巵.我恐前身是匡鼎,幸公不厌解颐诗."
"凿石为渠水有声,四垣惟欠竹青青.壁含霁月光千丈,黛拂云峰画一屏.香异定应来绝岛,茶甘初不藉中泠.主人莫惜千金费,更作飞楼拟摘星."
"已著芭蕉喻此身,木人花鸟岂知春.他家定自无生灭,此物何尝有故新.美玉不羞论瓦砾,明珠终解照泥尘.相逢一笑空归去,无语堪酬彼上人."
"衲子谁为盖代豪,生憎污俗紫方袍.何须鉴水能知止,未必归云可拟高.虎穴等闲休探手,龙泉取次莫吹毛.君知五祖堂中老,妙处何曾挂一毫."
"禅闗无复老莱衣,陟屺心摧怨夕晖.泣血可怜犹不死,望乡无处欲何归.仁山老子方传法,枯木堂中久息机.不见桃花并柏树,焉知四十九年非."
"休论至后日相催,乘兴篮舆到岭隈.风竹尽揺花玉玦,云山浑作烂银堆.须知此日逢僧话,不减当年访戴廽.更喜彭君真我辈,溪流渡马肯相陪."
"岁寒纡锡辱西临,一笑忘言意自深.怪石奇松那有价,片云孤鹤本无心.上人已了洞山偈,倦客方为梁父吟.枯木堂中无孔笛,侍郎今日是知音."
"道无南北本同流,远赴丛林非所求.到底此生俱扰扰,从前何事不悠悠.撞钟撃鼓千人饭,戴角披毛万刼休.蚤晚相从岩下寺,对床清话雨飕飕."
"高僧辟馆坐诸生,夜久亦闻弦诵声.物外喜君能笔砚,尘中媿我漫簮缨.钵飧尚返慈乌哺,囊句时为老鳯鸣.他日篮舆莲社约,秖应惠远识渊明."
"剪水适从天上手,缀条不作世间花.柴门有客方高枕,石鼎无人共试茶.清借远山迎马出,润含修竹倚窗斜.令人却忆前年盛,辇毂欢声百万家."
"已过平山又谷林,登高能赋兴何深.群峰雪后皆浮玉,万竹风前亦碎金.尚喜日闻黄屋信,可堪时动白头吟.载游不为壶觞事,携取君家绿绮琴."
"路迷应有误随车,望眼楼高莫可涯.鹤驾鹭涛来浩渺,瑶林琼树出交加.广寒玉兔翻羞缩,上蔡苍鹰正怒拏.得句幽人方起舞,夜寒明月在梨花."
"纵赏钩帘面远山,蟹螯谁复问尖团.飞花空自嫌春晚,折竹应当念岁寒.句法一如冰柱险,书斋坐怪玉壶寛.固知柳絮因风起,何事青天亦受漫."
"烟云坐久湿人衣,未觉城中有鼓鼙.春到好花随意折,日长幽鸟尽情啼.贵公行色心方壮,旷士闲居物已齐.客子不知今夕梦,故乡何处是潜溪."
"挽尽溪流沮洳浑,幽人昼卧懒开门.诸邻鹅鸭顿亡頼,一夕鱼虾无半存.及此焦枯方有祷,从而暴殄岂堪论.清漪绿竹城南路,回首吾庐正断魂."
"世乱何堪岁月摧,高斋始见数枝梅.想他疏影横溪过,撩我清香入坐来.老眼相看浑几许,幽人独折未多开.情钟正属吾曹事,湔祓风霜破百杯."
"北里溪山翠满门,似闻小阮瓮浮春.怜渠世乱益风味,念我途穷多苦辛.旷士可无千日醉,浮生何事百年身.临风日日香穿鼻,被缚甘为瓮下人."
"梅林楼阁上嵯峨,浅渌浮澌亦自波.荘叟梦中非一蝶,右军书次失群鹅.句从永柱思能苦,人在玉壶寒更多.宴寝凝香归入夜,流苏帐小奈公何."
"已雪犹阴更逆风,斜川略彴断行踪.瑶台贝阙三千丈,玉树琼林一万重.学子经时无载酒,邻僧过午未鸣钟.华筵此地成宾主,孔翠屏深琥珀浓."
"冰柱雪车元有声,五言早已号长城.仙源迷路及春浅,盗骑解围空月明.君岂似龟将曳尾,我端如雁不能鸣.何人肯作千金贷,卖药江湖隠姓名."
"安城西有庆云乡,山秀溪明出孟尝.毎见朱门推恺悌,遂令贫士有辉光.君家太尉威名远,世谱观文德泽长.苍狗白衣何足道,古今兴废两茫茫."
"树含新绿花事稀,友生要我宁重违.信脚一百五日出,扪心四十九年非.饧粥盘空家立壁,松楸地远涕沾衣.弟兄不见音书绝,植杖临流赋式微."
"一踏红尘又五年,倦游翻作送行篇.春花秋月谁无分,伊水崧云自有缘.我比嵇康犹更懒,子追元亮故应贤.因归望讯忘机老,买个鱼舟费几钱."
"异时丞相柄文盟,一顾曾空冀北群.𫓪椠无功方笑我,箕裘不坠蚤知君.诗家只说王摩诘,官况谁怜郑广文.散尽黄金犹作客,还来把酒对孤云."
"老去何堪行路难,冰霜几晚见苍官.鲈鱼南国无张翰,妓女东山有谢安.秉烛夜阑真是梦,传杯秋际若为欢.吾徒恰似丰城剑,光气须从斗下看."
"乱来身世任浮沉,宴豆南州几盍簮.十顷菰蒲秋向晚,一池烟雨夜来深.诗成颇复蒙嘉赏,酒熟时须共满斟.唤取陆郎携绿绮,小凉同聼越江吟."
"北客南征岁欲阴,经行始满爱山心.霜溪见石如清洛,烟树参云似故林.昨日喜传黄屋信,余生怕聼白头吟.公归问讯庵中老,只履西来意浅深."
"北客未识猫头笋,此来逢君欣得之.出土好色已胜玉,下箸珍味端如饴.口涎馋嚼笑早计,食指蠕动能前知.小炉谁见亲煨熟,醉眼瞢腾岸接篱."
"无复清池照病颜,尚余诗思发天悭.西风似水初鸣叶,细雨如尘不隔山.岁熟自然民意乐,时平更觉鸟声闲.江梅会见花敷雪,剧饮须期倒卧还."
"风作山云断复飘,沙平竹日影萧萧.柔桑始叶蚕争出,浅水无鱼鹭独翘.白髪寻春悲去国,朱门赐火望行朝.游从此地多君子,乘兴来过不待招."
"坐见妖氛犯斗魁,使君谋略信雄哉.寇如狐兔草间出,兵似貔貅天上来.门馆无私千里静,宾朋多暇百壶开.他年入数中书考,始识汾阳济世才."
"下村正与辋川同,只恐桃源有路通.山色直侵书幌里,花香尽泛酒杯中.使君已致随车雨,丞相方来拔木风.照席侍郎真玉树,慨然怜我坐诗穷."
"清躭七盌爱卢全,富贵千金鄙邓通.新岁烟尘悲塞北,旧时花鸟忆回中.可能春雨如秋雨,合是东风却北风.尚喜张仪惟舌在,百年从古没终穷."
"客舍春寒数挽衣,云重雨湿不闻鼙.老妻未免负薪叹,稚子何为索饭啼.南地好山青不断,故园芳草绿应齐.胸中磈磊但尘土,惭愧锦囊兼玉溪."
"去尽沙鸥水照空,群山濯玉有无中.乱来更觉心情减,佳处犹欣臭味同.喜有清樽对雌霓,惭无健笔继雄风.此行会见承平否,岁晚飘零已秃翁."
"倚马万言才一挥,问年于我亦肩随.才华早擅乡评在,人物行看国士知.黄卷沉酣端有志,青云腾踏岂无时.小人薄宦犹三黜,方驾聊同柳士师."
"风前竹干须料理,雨后蜗涎费扫除.北客经过无好语,南州骚屑少安居.雄称百万空扛鼎,功盖三分漫顾庐.识字信为忧患始,邺侯何必万籖书."
"琳宫尚记昔年游,扑面杨花晚不收.自倚钓鱼终悟主,谁知射虎不封侯.江湖已恨长为客,风雨何须横作秋.未见故人心已醉,更拚十日为君留."
"力扶吾道与斯文,世职家声蚤出群.欲致升平宁舍我,从来出处不忘君.龙吟虎啸弥千日,兔髓乌肝恰一斤.已格皇天方俾寿,未须骑鹿上青云."
"当年倾盖便情亲,老去那知更贱贫.松竹故园秋未老,溪山南国雨能新.可怜作客身如梦,尚喜传家笔有神.咫尺重阳归务速,吹花落帽要吾人."
"此生何处是真归,俯仰人间念念非.雨后溪山无限好,烟中鸥鹭自由飞.只轮双桨成何事,白酒黄鸡可息机.北客上来千万恨,故乡回首夕阳微."
"谁识堂堂忠懿孙,至今人物典刑存.颇同陶令辞莲社,但学厐公隠鹿门.醉枕泉香分石脉,吟窗树老出云根.喜携自有东山妓,好事宁无北海樽.服食方依炼丹井,跻攀莫近洗头盆.秋风百本篱边菊,夜月三号涧下猿.未怪频穿康乐屐,可须多羡辟疆园.题诗我愧词源涸,作记渠能学海翻.乱后烟霞真得计,静中丘壑要重论.十年杀气纒伊洛,回首吾庐正断魂."
"柴门如画映山隈,窈窕轩窗向水开.想见幽人清彻骨,松阴翠竹竹阴梅."
"碧涧溅溅遶竹林,欲从源水阻幽深.春风想有桃花树,更有渔舟可访寻."
"朝云漠漠雨丝匀,山路清无一点尘.桃李著花溪水满,断肠何处故园深."
"已晴云气却蒙蒙,坐见前山没半峰.报道名卿谒丞相,不须行雨借蛟龙."
"晚风吹叶满溪流,落日孤云万里秋.径欲五湖寻范蠡,醉携西子上扁舟."
"不独京尘解化衣,秋阳流火树阴稀.折腰为米初何有,亲见渊明负弩归."
"两山相对似香山,滩响浑如八节滩.安得高风从此去,载醪犹是菊花残."
"山家梅树出疏篱,好客慇懃折一枝.直是老来风味薄,而今相遇可无诗."
"低阴漠漠水漫漫,杨柳如丝不忍看.见说山前风更恶,杏花无处避春寒."
"客舍犹寻未见书,邺侯何止万籖余.君家酿玉推能事,得及重阳把盏无."
"当年此地勤花竹,景物方成姓又移.尽爱芙蓉照秋水,倚风怀往亦多时."
"高人折简苦相催,要及春风把一杯.花柳溪山寒食后,云中何似雨中来."
"乱来身世羡沙鸥,雪后溪山粲两眸.不用东床呼外舅,当年雅契在仙舟."
"禽鱼花竹静相参,溪雪融春青出蓝.月下醉归休秉烛,要将清梦过江南."
"千里无云湛九霄,月明花露滴春桥.何时心绪如杨柳,笑倚春风万丈条."
"人物如公亦伟哉,漥樽寂寞岘山隈.似闻著履凌风出,不见拿舟弄月回.往事只应君可纪,幽期孰谓我能开.留诗更约荷花语,莫惜障泥走马来."
"通身一穿金锁骨,正眼观来犹剩物.纵使当机觌面提,敢保居士犹未彻."
"胡床稳坐已通津,何处更寻不二门.八苦起时全体现,不知谁解报深恩."
"一拶当机怒雷吼,惊起须弥藏北斗.洪波浩渺浪滔天,拈得鼻孔失却口."
"儿时曾向山前住,老大还归山上来.云外堂前逢蔡柳,大家拍掌笑咍咍."
"一九与二九,相逢不出手.冻得鸱吻头,面南看北斗.诸禅人,晓不晓,地炉火冷莫嫌寒,更有樵夫赤脚走."
"今朝腊月二十,衲僧门风壁立.进前拟问如何,劈面老拳箭疾."
"和风习习,膏雨微微.洗开柳眼,秀出花枝.衲僧闻得呵呵笑,也是宗门第八机."
"梦幻空花,何劳把捉.得失是非,一时放却."
"一物不将来,两肩担不起.直下便承当,坐在屎窖里."
"生銕铸就昆仑儿,头轻脚重肚皮大.明眼衲僧萨普咤,九十日中看不破.看不破,笑倒嵩山破灶堕."
"家家尽看野狐儿,见者虽多识者稀.百怪千妖俱扫迹,春风已到万年枝."
"渺渺阳台去,茫茫鹦鹉洲.干戈迷大别,烟雨瞑南楼."
"白帝城头路,逶迤一径遥.高堂临峡口,暴水没山腰.隔岸鱼施网,横江铁贯桥.神妃翻覆手,愿赐雨连宵."
"巫山不可见,翠岫几重重.云外藏三岛,江头认九峰.淡烟迷暝色,疏雨浥秋容.目断凝贞路,松风传暮钟."
"众水归三峡,悠悠万古情.白盐无路到,赤甲罕人行.西瀼泉尤胜,东屯谷有名.丰年公事少,饱暖荷恩荣."
"元祐文章绝代无,为盟主者眉山苏.旧闻宗匠为诗匠,今见东湖说后湖.寂寞香山老居士,浩荡烟波古钓徒.澜翻翰墨惊人眼,一段清冰在玉壶."
"怪底尘劳破,青山在眼中.竹桥低跨水,林磬小鸣风.半岭暮云碧,一村霜叶红.禅枝栖众鸟,回首意无穷."
"尘断征车杳,云低毳帐深.古今那有此,天地亦何心."
"玄衣仙子从双鬟,缓节长歌一解颜.满引铜杯效鲸吸,低回红袖作弓弯.舞留月殿春风冷,乐奏钧天晓梦还.行听新声太平乐,先传五拍到人间."
"梦破松声枕上闻,睡魔夜半战吟魂.初疑秋雨连江岸,乍觉寒潮上海门.招引好风来古寺,追随月色下前村.晚行欲问声来处,鬰鬰苍波漫不分."
"夜阑立语意萧然,似与黄冠有宿缘.不用天坛飞皓鹤,知君家世是神仙."
"手追心慕漫悠悠,写向丹青入卧游.绝胜山阴问陈迹,茂林修竹想风流."
"福威看九落,笔削在麟经.中道亡三鉴,危时忆九龄.网罗无处避,鼙鼓不堪听.身远辽阳渡,心怀岘首亭.脱巾头半白,倾盖眼谁青.断雁西风急,潸然涕泗零."
"太平时世屡丰年,胜事空闻父老传.郭外桑麻知几顷,船头鱼蟹不论钱."
"六朝兴废渡河年,旧国归来更黯然.八月边城山未雪,芦花籍藉已漫天."
"东晋风流属子猷,开元峭直让韩休.丝纶对掌惊三隽,尊酒更酬失四愁.古道阴阴槐树老,归鸿杳杳荻花秋.浩然诗思天涯远,月满江南小谢楼."
"羽檄中原满,萍流四海间.少时过桂岭,壮岁出榆关.奇祸心如折,羁愁鬓已斑.楚累千万亿,知有几人还."
"身隔辽东渡,心怀冀北群.会归苏属国,却忆范将军.风陈横秋雁,雷声吼夜蚊.方言莫相笑,唐梵本殊分."
"乱离南国忽经年,一线愁添未死前.心折灵台候云物,眼看东海变桑田.燕巢幕上终非计,雉畜樊中政可怜.安得绝云行九万,却骑鲸背上青天."
"平生漫浪老清晖,却扫丘园属少微.世乱伤心青眼旧,天涯流泪白云飞.羁愁只忆中山酒,贫病长悬子夏衣.泽畔行吟谁念我,祗应形影自相依."
"入座山光秀玉柯,岸巾绝景意如何.瘦来岂为寒松句,和寡还惊白雪歌.地近云烟来鹤驾,簷高星斗泻银河.悬知老子登临处,渺渺沧波月色多."
"天秋鼓南风,云海飘暮雪.三春犹沍寒,九夏那苦热.土圭测中气,尝闻先儒说.穷髪多异宜,泥古诚亦拙.吴侯擅六艺,名宦端不屑.晚岁登泰山,蚤已探禹穴.千岁可坐致,不待数旬月.重阴畏坎陷,五阳欣夬决.君子方履霜,渠肯蹈覆辙.鸡猪与鱼蒜,幸可充朝餟."
"九土将分裂,中原政扰攘.孰为真汉相,却忆假齐王.晋室迁神鼎,梁园作战场.可怜羁客梦,夜夜在家乡."
"否泰由来在岁星,谁听叩角作商声.一朝汉魏成今古,百口燕秦隔死生.雉堞仅能逃病妇,雁书犹记作团兄.雪云埋尽辽西路,有酒如淮奈此情."
"千里寒云卷朔风,当轩月午雁书空.烦君为报江南客,顦顇辽东更向东."
"天边北斗又回春,愁绝龙沙任酒醺.万里巫山归梦断,不知何处觅行云."
"蕙帐金炉冷篆烟,故山春草几芊芊.只今唯有潇湘月,万里相随照不眠."
"万折狂澜肯倒流,归心梦寐在东周.平生快意君知否,今日驱车过沟."
"一径埋云草树荒,石麟苍藓卧田桑.汉家陵阙今何在,洛水嵩山满夕阳."
"浮世浑如出岫云,南朝词客北朝臣.传邮扰扰无虚日,吏俗区区老却人.入眼青山看不厌,傍船白鹭自相亲.举杯更欲邀明月,暂向尧封作逸民."
"月满江楼午夜钟,多情多病一衰翁.行云不道无行雨,只恐相逢是梦中."
"十年羁旅鬓成丝,千里淮山信息稀.送尽长亭短亭客,且看庄舄几时归."
"潦倒淮山客,金台五见秋.退飞嗟宋鹢,畏暑甚吴牛.问疾怜摩诘,分曹类子猷.自慙无补报,只合隐林丘."
"建溪玉饼号无双,双井为奴日铸降.忽听松风翻蟹眼,却疑春雪落寒江."
"黄苞犹带洞庭霜,翠袖传看绿叶香.何待封题三百颗,只今诗思满江乡."
"一枝绿萼冠群芳,潇洒犹疑楚岸傍.香骨瘦来冰蕋细,梦魂清处月波凉.赓酬便合成千首,醒醉宁须计百觞.横玉叫云吹不尽,只教今古洗离肠."
"七十劳生西复东,乡关在望念飘蓬.大辽半岁九分尽,全晋一年千里空.周召已亡无善政,蔡童虽死有余风.华阴乞食商山去,岩谷幽寻四老翁."
"门前春挂一壶山,修竹乔松不可攀.落尽桃花无觅处,应随流水到人间."
"天监我宋,受命以人.咋为乱阶,以启圣人.皇帝嗣位,其仁如春.万邦欣载,共惟帝臣.垂衣高拱,惟务俭勤.恤民不怠,懋穑劝分.卑宫勿饰,服御无文.膳食取具,不羞庶珍.内官弗备,简御嫱嫔.抑损戚畹,登崇搢绅.吏除苛绕,狱去放分.刑罚不试,号令不频.旰食宵衣,导率以身.行之期年,天下归仁.皇帝躬行,过于尧禹.如天不言,乃帝之所.内资禀命,外须训抚.不有相贤,孰资察补.天舍其衷,遗之硕辅.实惟旧臣,乃吾肱股.昔以梦求,今以德错.皇帝曰咨,惟予与汝.我唱而和,无或疑阻.如手如臂,如心如膂.如彼事神,汝为椒糈.如彼琴瑟,相待戞拊.相臣受命,于帝其训.敢惮夙宵,以图淑问.衣不及带,冠不暇正.内事抚摩,外修好聘.忍尤攘纷,徂惟求定.皇帝之孝,克迈帝舜.相臣佐之,兹惟无竞.上感穹昊,下格殊邻.以暴为恩,易顽以驯.母后既归,东朝侍御.天下载欢,若饥得哺.天子躬俭,惟亲是丰.未明求衣,朝长乐宫.礼备家人,养以天下.先意承旨,事无违者.天子行孝,天下承风.胥训胥效,比屋可封.乃建中宫,以母四海.诗首关雎,易称中馈.天子之尊,亦资内助.上奉慈颜,下式寰宇.事亲底豫,化民致和.始于壸阈,邦国是讹.太学肇建,四方是极.增博士员,导以经术.有来英髦,充牣上京.三年大比,以考其成.异时之用,维公维卿.石渠广内,图书之渊.羽陵之蠧,断简之编.是息是游,英俊在焉.逸群之彦,比迹卿云.怀材待问,发闻扬芬.驰骋古今,上下典坟.考正律度,是为景钟.导和殖财,国用以丰.不窕不槬,咸中典刑.有涣其章,上公是铭.兹器惟则,允为国经.德爵之亚,莫尚惟齿.班序颠毛,以为民纪.乡饮既行,郡邑是遵.洙泗之风,无复龂龂.井田既坏,民困劫假.乃正经界,以实多寡.赋入既均,贫富不病.非上恤之,孰拯其命.诞弥之节,式宴示慈.乐不计费,孰敢节之.皇帝曰咨,费财无艺.亲降德音,以禁肆侈.天下欢然,称盛德事.匪帝命之,臣子曷议.著之令甲,付之史官.永永万年,无或敢干.人事既洽,惟神是事.于庙于郊,各尽其礼.其郊维何,蒇事圜丘.帝御六龙,冕十二旒.既新宫架,既备礼服.有洁其牲,有温其玉.合袪天地,侑以祖考.乐奏六变,其音肆好.问谁相祀,实维上公.登降跪起,有肃其容.天地并况,瑞物来下.天子万年,以有神嘏.其庙维何,可以观德.德盛不祧,祀事不忒.祖庙既饬,旅楹有闲.原庙继作,以游衣冠.若节春秋,皇帝戾止.荐献有容,祖考咸喜.礼成而退,祗奉不凟.天子万年,永绥遐福.天神贵者,莫尊太一.置祠为民,其宫有洫.既倣谬忌,道开八通.皇帝临飨,威神是崇.天人相际,福禄攸同.国南千亩,是为帝籍.天子肇祀,以祈黍稷.我黍与与,我稷翼翼.以享以祀,以为民食.福禄绥之,万世无斁.乃营吉壤,肇建高禖.何以歆之,帝德不回.瑞乙既至,后率所御.以弗以祈,有秩斯祜.千亿之祥,兆于帝武.天锡皇帝,圣钦不迟.事神保民,以莫不祗.上帝临之,云何以报.维年屡丰,诸福是効.非维丰之,又布濩之.东西北南,咸锡予之.稼茂于野,粟积于仓.礼义兴行,民俗以臧.桴鼓不鸣,狱讼衰息.人有盖藏,道无捐瘠.和气所蒸,化为瑞物.甘露零庭,近在郊邑.有木呈祥,合枝共柢.考传验符,远人不贰.或剖其中,自然成文.太平是告,希代莫闻.丰年屡应,众瑞应图.皇帝谦恭,不以自居.图回庶事,益慎厥初.君臣相戒,可否吁俞.政过三代,言成典谟.历选后辟,前载所无.在昔中兴,周汉二宣.夏康商宗,汉祖晋元.咸用干戈,配天祀夏.其臣歌颂,或列于雅.方之皇帝,爝火太阳.顾无歌诗,垂世用光.词臣伏罪,无以塞责.谁其诗之,以佐皇德.下臣张嵲,过不自揆.日官西掖,待罪文字.敢颂厥美,以赞后功.江汉崧高,不足比隆."
"宋有天下,逮乎八世.猛敌横生,侵欲不忌.尧汤水旱,文景菑异.数则使然,岂人攸塈.皇帝承统,甚武且仁.内销奸孽,外备殊邻.濅明濅昌,师武臣力.抵掌含怒,日思奋殛.皇帝曰咨,咨女将臣.慎守疆埸,以保吾民.敌来则御,折北勿追.姑修吾德,以待所归.人亦有言,投鼠忌器.矧彼狡焉,吾亲是质.彼兵攸恃,我则德攻.靡以岁月,徼天之衷.彼虽刚戾,不可扰驯.我视其欲,以舒吾仁.始我有众,公卿庶士.谓彼悍骄,庸知德义.苟有诚信,金石为开.豚鱼之孚,惟道之怀.有唐睿真,亟诏求访.恻怛之诚,宁甘百𫍬.皇帝曰咨,予由是心.彼虽我诈,我惟尔忱.孝悌之至,神明可通.惟彼不信,天诱其衷.行人是来,言弃旧恶.我奉慈母,归御长乐.八月甲子,至行在所.天子在所,天子郊迎,其从如雨.老稚仰观,踊跃呼舞.卿士相趋,肃穆伛偻.天地感通,发祥颓祉.卿云鬰兴,轮囷离诡.屏翳不惊,川后静波.云飞渊泳,讙声相和.玉虬沛艾,芝盖穹崇.千乘雷动,万骑风从.天子是侍,如长乐宫.渤澥为杯,华嵩为豆.举烽行炙,撞钟命酒.既劳王爵,下逮奔走.万岁称觞,献太母寿.敷天之庆,周浃寰宇.薄海内外,无或失所.皇帝之孝,振古曷遇.睿算无疆,永作民主.人无疾疠,田多稷黍.兵革不试,四夷款附.太母万年,康疆燕豫.皇帝之孝,莫与比德.锡羡无疆,子孙千亿.莞簟发祥,开统拓迹.嶷嶷岐岐,诜诜翼翼.有绿其车,有赤其舄.太母万年,含饴燕息.始归太母,小大具疑.谓将我廷,胡宁以归.皇帝之孝,先定不易.爰有廷臣,协比我德.有赞其决,无贰其心.指期待蔇,天实我临.曾无愆素,归御愔愔.凡是讙嚣,尽为歌吟.天锡皇帝,示将保定.太平之休,繄此其证.际天所覆,咸为我土.含识之伦,我籍斯附.充入旧贯,天临万方.子子孙孙,永世克昌."
"前山跻暮气,虚簷纳轻阴.沉疴稍轻体,徐步望遥岑.泬寥天宇净,斐亹秋云深.原野旷萧条,岗阜何崎嵚.微霜被群物,悴叶声萧森.游鳞奔巨壑,翔鸟候穹林.结念非一端,滞思纷相寻.伊昔抱微尚,夙怀尘外心.风波一震荡,飘流安可任.廉颇思赵士,钟仪怀楚音.往愤既切古,来忧方在今.安排谅躛言,委顺亦虚襟.由来穷达士,万古同堙沉.聊申凄断意,持和双南金."
"屯云生广泽,白日互亏蔽.如何三秋杪,顾作九暑炽.高风摧蒲柳,未觉到兰蕙.幽人感岁徂,节生悲远志.伊予老忧患,感激志鉴寐.起视篱下花,节过真少味.岂无王弘酒,深愧渊明意.未然招隠诗,默契幽林思.瞻彼区中人,清冽成萎悴.安得西山药,飘然以超世."
"人生朝气锐,兹花亦复然.鲜荣若自矜,低垂如乞怜.平生浙郦路,满谷为谁妍.山深风日美,扬芳被涯边.食饮赖香洁,轻安遗节宣.昔乃寿胡广,由来岂其天.至理竟谁问,三叹秋风前."
"末契托外亲,夙昔承顾盻.邓鄙听论诗,房陵共遭乱.苍黄南山路,大雪将没骭.事定访田家,山花已如霰.燃薪代灯烛,新诗仰华绚.雨余登近岭,春晴集两涧.仿佛纸坊山,泉石眼中见.形影一东西,音声阻河县.驽骀自拘挛,鸿鹄谢羁绊.俄瞻九天上,更觉斯文焕.鄙贱集亹深,十年两遭难.稠重荷顾存,凡庸辱推荐.穷途感一饭,况此膺深眷.门墙行欲近,仰止极昏旦.余生不自意,复得亲谈宴.存没割中肠,申章泪滂溅."
"一岁三百日,烈风朝暮吹.不知剖判来,曾有无风时.况兹逾年旱,小雨时散丝.蓬蓬从天来,一扫云气离.虽荷扇暍劳,要无膏润滋.功过不相庚,退坐徒叹咨.何当快雨至,簷霤如绠縻.万瓦跃冰丸,千虹注幽池.坐见槁死苖,翠浪翻前陂.雨罢树不揺,溟溟天宇垂.此事恐无冀,忘言咏吾诗."
"欲雨春岚重,微风松韵清.泊舟古观下,卧听山鸟声.行乐惬幽步,访僧舒远情.仙翁遯世久,岩壑自峥嵘.丹灶颇可识,故基犹未平.何当遯世网,来此饭黄精."
"秋风来万里,草木日夜凋.属兹憀栗时,执别在今朝.乱离多苦辛,况乃道路穷.若人抱奇节,劲气干云霄.结交二十年,途穷识久要.间闗复会面,益若漆投胶.感深念存殁,投分忘顽嚣.汝海昔为别,盛年意气豪.及兹分手日,星星悲二毛.壮心随遇尽,曩志与时消.别夜月皎皎,首途方迢迢.故园不足怀,令德乃所操.君其爱尔躯,努力熙皇朝."
"驰骛谢新轨,息偃思旧扉.婵连怅若人,阅岁此音徽.直谅方求益,离忧忽在兹.平居轻岁月,分首重斯时.出郭郊树绿,夏云千里奇.男儿杖策去,行路亦光辉.还家未徂暑,散帙掩郊扉.酒醪款邻里,时果欢稚儿.家山恣跻攀,田野日遨嬉.驽骀恋栈豆,鸿鹄谢絷维.论才惜暂去,循计岂云非.握手钱塘别,余归未有期."
"脱巾造朝市,委辔即田庐.虽云怀素尚,出处亦自如.吾宗信端谅,宪宪为世儒.顷以才令选,来司中秘书.光荣耀士林,侧伫翔天衢.一朝拂衣去,意与张邴俱.出饯北郭门,踟蹰立路隅.雨余夏郊绿,时觉晴云驱.专城秩匪卑,还家意复舒.谁云离念恶,兹行翻足娱.徒伤万里客,送别在三吴."
"烈士志徇名,仁人思爱日.冯公杖节归,颇全忠孝术.狂童昔兆乱,天常几反易.大臣清国屯,公实预谋画.白士为台郎,未省闻在昔.义为轩冕重,功在钟鼎勒.十载犹故官,念言为伊鬰.迩来升宰士,式序期日夕.囊封郤复上,告去更甫力.官荣岂不怀,志养不遑息.顾我废蓼莪,日念扫茔域.公方咏南陔,肯为高官职.绝裾旧疑温,抗疏今师密.都门行饯君,视古无愧色.柔甘既获奉,中外等事国.虽是平生言,勉哉宣泽□."
"夜雨山水清,朝晖浄崖壁.飞来双白鸟,未省平生识.𫛤鵞谢清姿,鸥鸟慙素质.低昂信波涛,顾盻矜羽翮.鲜明潭光青,错乱浪花白.轻舫忽东来,抢飞百余尺.复下水中央,相将讵离析.稻粱岂深谋,饮啄亦自得.空山罗网稀,遂性无惊惕.不学西雍鹭,翻飞近人迹."
"万壑自清夜,春岚昏众星.明月丽霄汉,清风周四溟.独立万里外,飘然欲遐征.回首望江汉,中原气冥冥.东北有去鸟,我愿从之行.逝将归旧邦,山河宛平生.丘园已芜没,径术春草青.观台倾夜雨,曲池今向平.俯首呌父老,旷野无人声.庐井不复辨,灌莽春露凝.伤心时震荡,怀旧意纵横.夜久林叶光,山空泉韵鸣.绪风行复革,桥运无暂停.理会众缘释,情钟群虑并.静躁物固殊,太空本何婴.庶以道自达,超遥谢撄宁."
"绝壁不带土,一目千仞青.何年架危阁,窱窕陵青冥.仰观众树姿,俯听大壑声.山空响互答,隠辚心所惊.人生几何时,冒此绝险行.虽获须臾快,未偿百年生.龙洞视正黑,水为琴筑鸣.层岩积阴厚,六月如寒冰.泉甘聚壑小,洞深秘神灵.天设境自绝,地近人乃轻.独坐荫佳桂,峰高日西倾.薄暮来者少,长风始清泠.赏会匪初望,徘徊但含情.坐见山月上,众景纷纵横.密林栖鸟定,始复事前征."
"岁晚多烈风,鸿雁号广泽.寒日行天边,及兹送归客.余生足暌异,不作儿女色.此夕复何夕,伤离重凄恻.子櫂既云西,余行亦将北.岂但今日别,方异平生迹.千里即寄书,万里空叹息.朝市与山林,从兹恐乖隔."
"薄暮行人息,角声吹已残.城空群犬吠,明月照闗山.四望何所见,烟苍树团团.但闻流水声,不见飞鸟还.故园天一角,时危路间闗.避地方云始,整驾何当旋.故人同此夕,若为怀抱寛."
"平日云安县,常见少陵诗.今朝忽经过,人生信难期.不闻𫛸鴂鸣,萧萧山树悲.昔人不可见,长江无尽时."
"月淡云始合,沉沉山树清.露濡幽气馥,涧草不知名.既念上庸隠,复怀鹿门行.暌离驰岁月,南北异平生.况抱怀昔念,存没感中情.缅怀故园月,亦傍山河明.花发因风散,溪流度石平.当时游瞩地,何人复再经.客心徒搔搔,夜色自冥冥.萧散讵为适,祗今悲愤盈."
"众岭莽回互,古刹藏乔林.平川一目尽,列岫千重深.昔人几经历,我辈复登临.山川谅不改,徒伤怀古心."
"泊舟依聚落,水色澹余辉.红树满秋山,夕烟上霏微.稍观渔火明,渐见行人稀.孤客畏遥夜,况乃穷秋时.疏篷见天星,朔风左右吹.重衾不能煖,展转枕屡移.怀归意恋恋,感旧心凄凄.骤使百虑集,起坐复搘颐.人生谅多牵,吁嗟竟何为."
"时雨当夜来,出郭喜新霁.伫立望四郊,春容卉无际.群山隔大江,苍岩澹相对.轻风生水波,微露滋花气.缘津柳已暗,忽悟清明至.融怡岁序同,俯仰山河异.逢时思坟墓,拜扫十年废.闻有故童仆,壶飡酹荒隧.新阡固已远,龙輴尚天外.已深濡露悲,更下孤臣泪."
"闽岭冬候晚,岁穷殊未寒.谁为五里雾,皓皓怀群山.剥琢斧斤响,啁啾禽鸟闲.逖听知何处,四顾但漫漫.怳如湖水秋,眇与天相连.乔林膏沐已,远岫渐披颜.高阁延朝景,清辉泛林端.谅非侵晨兴,讵识景物闲.忽思乡社岁,日晏未开闗."
"夜半雨鸣廊,晨起雪暗空.不减腊月寒,故作昨日风.融银拥山腰,飞花满裘茸.办此了不难,咳唾烦天公.纤纤园中花,一夕无光容.凛凛庭下松,巍然两苍龙."
"翯然毛羽净,绰与秋风宜.阔步循广庭,伸吭矜羽仪.稻粱谋几何,终然遭絷羁.岂衒云外标,遂为时所縻.因知古清士,削迹畏人知."
"高峰犹返照,绝壑已先晦.苍波去不穷,青崖俨相对.山回路欲断,溪豁双流汇.阁道自委蛇,林影常澹瀩.仰空欣树佳,伫立惊石怪.山晚云不驱,路暗客犹迈.平生事幽讨,兴与林泉会.何意漂泊年,得此行李内.境胜固所便,地绝复多畏.娟娟月初上,飂飂远风快.幽蝉响复咽,宿鸟惊欲坠.望望驿尚赊,应在青烟外."
"疏园两树杏,风雨夜离披.离披君莫恨,结子还并枝.犹胜西涧水,一去杳无期.静坐观物理,令人添鬓丝."
"利成山百丈,直下独孤城.事往岁月积,长江依旧清.昔人经过地,我辈复此行.但见竹树稠,石崖如削成.乔木晚未凋,青青发余荣.天寒远峰澹,日晏长川明.时危怀古意,岁暮羁旅情.一室寄绝岸,全家托柴荆.晨炊饭脱粟,似此田涧氓.群盗正猖獗,深居且偷生.反念故园日,默默何由平."
"东皇携春来,属车载霓裳.回风作妙舞,杂佩鸣珠珰.千官玉笋班,再拜称瑶觞.酒罢各分瑞,圭琮粲琳琅.浩荡涵濡恩,一笑徧八荒.尘垢得湔洗,焦枯亦辉光.伟哉造化力,天地为翕张.功成了不居,杲日天中央."
"澒洞四山没,万籁无遗声.群飞喜凌乱,遍积爱寛平.呈姿碧树立,照影方池清.出户延幽意,斋心谢群灵.幸有丰年望,初无丝竹情.取乐付诸少,焚香观道经.何事冲寒久,微吟诗句成."
"微月破幽树,草露生夕凉.夏木纷已成,时禽暮归翔.闲花自白红,无人领幽芳.晚沐岸轻帻,披衣暂倘佯.外徇志自局,理会言可忘.俯仰婚宦初,未省离土疆.那知天壤内,有地名魏塘.朅来岁再华,及此身方强.岂但理茨栋,种树日望长.分将百年身,送老湖海荒.人生等如寓,何必还故乡."
"我本江汉客,十年官到京.君为三吴士,歘有南雍行.风波眇沿溯,水陆幸俱平.是邦虽毁顿,生聚今尚成.矧君勤令德,足以惠遗氓.井邑应非旧,长江如故清.岘山虽已赭,遗记尚纵横.假日当访古,兵厨宜细倾.客心终惮远,归意欲遐征.鬰纡怀土念,去往游子情.待君成政日,繄我契归耕.送别南归路,复班三岘荆.离居何以慰,日夕伫休声."
"话别河梁上,踟蹰古道边.男儿重意气,握节向幽燕.一来单于庭,五闰犹未还.黄云愁瀚海,朔雪暗燕然.塞柳春犹白,河冰煖尚坚.有怀幽闺妇,二八政婵娟.寄言当永决,欲语讵能宣.忍苦聊相待,恐乖全盛年.二事热中肠,吞声徒向天.纷纷节髦落,泪尽秋风前."
"后皇毓珍木,翠盖如停云.徕服兹南土,素艶方氛氲.睠言在深固,非用儗封君."
"草白露初晓,好鸟啼高林.篱下水流急,门前山气深.花光迷近甸,柳色映遥岑.春物自鲜萦,但伤离乱心.还成骑马出,恻怆望城阴."
"怫鬰厌烦暑,稍欣夕气清.彷徨不能寐,解带临前庭.长林激远飚,余凉入疏棂.白露被百草,河汉上纵横.山气自高爽,久谐肥遯情.羲和当此岁,振职在朱明.金石亦为焦,况乃柔脆形.阴泉变汤液,夕颕成枯茎.念彼市朝士,复嗟田畆氓.徙倚待明月,徘徊步列星.炎蒸岂不苦,复畏秋风生."
"借屋得修竹,复近清江湄.衡门独看雪,众物有余姿.幽鸟下庭静,野泉通櫂迟.既谐避世心,况与尘事违.幸无井臼劳,未免亲锄犂.已放西山烧,种粟方俟时.此外复何作,闭门但成诗."
"浮云作晓阴,未放寒日光.平冈连县郭,草树鬰苍苍.清溪贯其中,可以一苇航.西流合汉沔,水外山微茫.红叶明碧林,下有寒菊芳.蜂蝶纷已去,无风徒自香.我欲寄所思,远在天一方.安得千里足,寛余九回肠."
"白云冒山顶,流阔作深青.平林如屯云,中有枫叶頳.湿烟聚合散,小雨时漂零.公庭尽日闲,停午闻鸡声.还如在山间,契此适野情.老菊不作花,秋蝶转伶竮.独坐玩物变,万事与心冥.远怀韦苏州,覔句非为名.兴至一摛辞,工拙子无撄.妍媸理不无,要非心所营."
"忆昔陶元亮,闲居爱重九.秋菊虽满园,无钱得沽酒.怅望平野中,壶浆俄见雠.开罇对来使,举盏属层岫.自古节士中,高情复安有.古人重出处,一往不复又.俯仰愧前躅,留滞成衰朽.名玷金闺籍,事落田夫后.无地可扶犂,有乡但回首.黄花开已晚,红萸犹可嗅.闭户无杂宾,独理槽床溜."
"夏衣著体轻,晓气蒸岚湿.清池湛城闉,微风为磨拭.今朝乃重九,万木犹故碧.芙蕖久退红,衰蒲尚森戟.岁丰农务闲,林间闻组织.天涯一杯酒,胜日同此席.论交真臭味,不必须旧识.高谈璨齿白,谑浪发颊赤.向会喜今逢,追思多古昔.千年龙山盛,坐客看落笔.平生跌宕意,寻胜穷履屐.领会苟在心,傍人笑脱帻.故为牛山会,遽作儿女泣.古人欣佳名,且用永今日.百年如过鸟,万事何损益.唯思快雨来,窗竹听夜滴.杯行莫暂停,城乌归已急.林壑暮气生,疏钟耿明夕.尚余古今囊,冥搜句新得."
"胧胧晓月淡,暠暠晨霜耿.弃马沙金平,步过草池岭.仰登上层云,俯降入深井.回潭冷更清,岭树疏逾整.蹊荒陈叶深,山回微路永.雪霰迷远空,岚烟护绝境.闗门仅可辨,归涂难具省.设险得地形,戎丑期远屏.宁辞满衣雪,曛黑到绝顶.石浅微溜喧,独觉空山静.形寂寝逾熟,山白梦方醒.去路望更遥,陟降怯深泞.壻水碧于蓝,何由放烟艇."
"吴蜀相持地,江山真险固.昔闻焚夷陵,今兹但遗堵.山远欲连天,江寛疑浸树.左顾渚宫涂,右眺襄阳路.野迥无居人,荒村但豺虎.依依念鄊井,怆怆悲坟墓.月淡江风寒,云深楚山暮.伫立小踟蹰,苍苍归鸟去."
"孟夏忽已至,雨余草木荒.俯涧有惊泉,仰林无遗芳.山中岁事晚,是日农始忙.布谷鸣远林,田家竞农桑.故园今何为,默默心独伤."
"兵退田事始,夜来春雨匀.向时耦耕者,十无三四人.努力勿转徙,赦语如阳春."
"大漠与吴越,天南天北头.虏尤涉吾地,饮马长淮流.饮马尚犹可,莫使学操舟."
"精蓝负东岑,奇石护山麓.嵁岩如车轮,一镜方黛蓄.沉沉不动容,澹瀩立山木.日射翠气浮,游鳞翻寸玉.泉边群石润,净映僧房绿.庐阜势相高,鱼龙争起伏.奇章昔好此,忽弃不见录.青丛晚花明,涧草幽气馥.树深春去远,景至夏方燠.此地风长清,萧萧似秋肃.南来眇万里,云峤几经目.安知绝世境,在此近山腹.超遥轻前游,慷慨谢双足.向非来远客,所见信跼趣.宁非造物意,设此慰羁束.人世足埃氛,山林有高躅.何当幞被来,共此岩下宿."
"东风吹广泽,和气日夜旋.微澜生曲沼,积翠被层峦.细草蔼近甸,时禽响郊园.整巾步庭下,申舒委余暄.万物各有时,而余复何言.燋谷忘牙事,深居寄考槃.结交乏二中,征心迂七还.聊持瞬息念,一究空有源.狂閙等瓶中,何须计悲欢."
"柴门一延𥩟,暮色集四山.雨歇林蔼变,岁阴岚气寒.峰高看月上,巢昏迟鸟还.游眺暂自适,裵回反长叹.幽思招隠作,怆恨南涧篇.羁怀定谁识,凄然独掩闗."
"时危适远县,卧疴蔽疏篷.浮舟难计程,一听水与风.今日出江口,划见天边峰.维舟邀胜士,杖策凌穹崇.绝壁迤崩豗,可验秋涛雄.镌崖佛像古,凭虚楼殿工.沄沄窗外江,落落堦前松.涧响雨滂濞,云生树玲珑.揽胜欣远游,抚身悲转蓬.忧乐未相偿,林霏生晚容.却纵中流棹,回望青莲宫.秋晚山萧寂,云散烟空蒙.舟行转沙尾,微闻林外钟.惜哉李膺船,去若孤征鸿.晨暮一相失,云峤何年同.若纵金门步,永遗尘外踪."
"销忧苟自诬,策杖来幽墅.浮舟绝碧水,蹑履遵远步.置酒危埼亭,开襟面孤屿.川浅不兴波,春阴易成暮.杂花开照牖,细草生侵路.虚槛满夕岚,空堦连水雾.物变知节暄,地僻嗟所寓.干戈莽未定,胜集何能屡.觞咏答佳游,更筹促归驭.一水限山城,风烟眇回顾."
"避贼入深谷,乘桴复悠悠.四顾江上山,群峰如荠稠.是时雪霜霁,林壑氛雾收.茂树荫石壁,澄潭深不流.𦰏荡拥荒岗,冲飚忽飕飗.山深水更佳,溪喧鸟啼幽.平昔慕寻胜,所见良未俦.举世逢祸枢,我独成兹游.暂赏兴复阑,自𫍬寛百忧.舍棹陟绝𪩘,林光与云浮.却观来时江,碧线萦长洲.一室苟自安,两饭无余求.彼苍未厌乱,生民何时休.传闻敌人营,近在濒汉州.尚恐复飘转,讵敢辞淹留.已与农父言,佣耕事田畴.耘耔纾井田,蚕绩充衣裘.尚享黄发期,庶几谐首丘."
"秋至今几日,山云峰尚奇.新亭独骋望,咏我秋怀诗.碧水萦麓转,幽蝉映叶悲.古藤依翠壁,茂树镜清池.赏会情方适,忧来忽自滋.荒山逃死地,落日故园思.遇乱甘身弃,持心与世违.应人时懒语,兀坐独搘颐.沉思山烟冥,微吟暮影移.祗应从此去,寂寞但如斯."
"留侯佐汉日,结志已离群.唐乐闲退年,陟险勤邦君.区中岂所慕,物外良作论.上宰曩侨寓,新亭初目存.缅怀杖策时,风衣自翻翻.□□□□□,□□□□□.竹密径迷远,孤游遗世纷.憩松玩碧草,临流睇归云.山晚落花积,溪深啼鸟喧.揽物觉意适,依风嗟世屯.虽安吴越胜,讵忘河洛尊.毕辅中兴业,终回西北辕.扈跸归庙社,角巾反丘樊.游瞩河华郊,往来鄠杜村.规摹王粲宅,仿佛辟疆园.斯亭回首地,应为闾里言."
"往岁客闽岭,满目皆黄茅.而今居魏塘,白水漫平皋.举头无所见,惟闻风怒号.我身如枯枿,雨露自相辽.又如在寒谷,终岁雪霜骄.四顾万物春,凄然不自聊.复思毕竟空,更使心陶陶.酿酒尝苦薄,种花尝苦雕.酒乃乱性具,花为眩目妖.弃置不复近,树竹延清飚.况有手植松,雨夜能萧萧.瞑目存黄庭,屏居非慕高.所愿侣松竹,迟以延松乔."
"平生子何子,自赞如柳州.昨缘功名迕,悮落西南陬.借宅备三径,读书穷九丘.身与苍梧闲,心同湘水悠.时为鲍谢句,自作商声讴.入户山嶷嶷,垂簷竹修修.不携东山妓,居是东山流.子长擅史册,传家称故侯.矧君外王父,晚尝陈帝猷.君传衣钵久,轩昂似前修.勿以一跌故,便欲荣菟裘.解手旧年永,寄书新岁稠.君其自贵珍,遄归侍凝旒."
"天晴白云高,乔木荫初暑.久客倦红尘,爱此崖寺古.时危僧饭少,日晏无钟皷.下马憩幽轩,光风转林莽.新竹雨来香,余花夏方吐.避地适三巴,精蓝暂延伫.回忆鹿门游,淫淫涕如雨."
"秋末结层阴,风雨连岁暮.寒空暗霏微,旷野流云雾.居人蔽蓬茅,行子悲道路.纷纷天地间,剧易随所务.独有掩闗人,存真唯内顾."
"小雨集春夜,忆居江汉时.西园桃李树,到晚有余姿.载酒绕阡陌,折芳恣遨嬉.里闾多乐事,中年遭乱离.飘零向十载,南来复再朞.故园当日春,相见一天涯.他乡花自发,山寺日初迟.时节岂云异,身世自堪悲."
"溪山含变态,可玩不可说.西岭澹斜晖,前山明积雪.潭空游鳞出,景晏飞鸟绝.远屿上孤烟,平沙散疏樾.天涯一尊酒,草草堂上设.觞咏寄高爽,对此清夜月.但使息营营,宁论醉兀兀.寓兴合一篇,亡书谢三箧."
"行客路正远,曦驭已西驰.霜风吹草树,眇眇连荒陂.如何羁旅怀,更值揺落时.四序歘已晚,我生可无衰.尚纡俗吏袍,久负南山期.吾庐岂固好,此身自安之.胡为终岁别,使我心怕悲.故园松菊荒,静计勿差池."
"桑柘共平陆,过桥野色分.冬序日向深,冒山多薄云.惊飚入长林,黄叶久纷纷.山前有人家,鸡犬时一闻."
"我行均阳道,冈阜如群驼.涧石既齿齿,寒山亦峨峨.乔林木叶尽,仰见鹤鹳窠.风景固不殊,举目异山河.我生虽尚壮,百虑纷已多.祗今且如此,后日当奈何.细较平生中,忧乐恒相摩.悲吟谁复听,日暮越前坡."
"行客日暮时,愁闻萧条风.云山当我前,适与清兴同.夕涧生白烟,蒸空自溟蒙.林壑岂不佳,陟降烦奴僮.径侧有黄花,凄疏隠珍丛.我欲采落英,恨无圣贤中.徘徊恋幽意,欲住兴来穷.山深月正黑,投驿尚怱怱."
"蓐食带残月,驱仆事西奔.烟尘犹未息,去住敢轻论.道古留余险,溪寒减涨痕.鸣桴闻远驿,吠犬应前村.境绝增诗兴,山深畏客魂.吾生久已定,漂转任乾坤."
"忽忽倦幽独,试寻居士室.循篱野蔓悬,闭户邻鸡出.小水已清泠,前山政岑鬰.禾黍满平川,高低动残日."
"寒食光辉薄,古原多夕阴.行经平陵道,感慨一何深.将军昔封此,汉史传至今.山川宛如旧,事迹嗟已沉.聚落有人烟,故国无乔林.尚想英雄气,千古犹森森.边尘久未定,干戈日相寻.兴怀几内恸,何必鼓鼙音."
"夜半风撼山,苦雨歇初晓.高峰吹成冰,草树叶尽缟.行行入云中,稍稍临木杪.恍疑天宇近,渐觉溪溜小.挺身陵绝顶,夐与人代杳.篁竹互蒙笼,冈峦亘萦绕.乃知七闽境,如此平地少.攻击固其然,割据亦可考.始悟淮南书,铺陈苦未了.右顾远中原,前瞻临岭峤.边马犹乱华,淮𣸣尚云扰.故乡岂不怀,甘心混蛮獠.九夷傥可归,吾愿从高鸟."
"朔风吹同云,万木不敢芳.黄衣何许仙,窈窕来离房.终期赏心会,未恨冰雪乡.向来脂粉流,睨睥谁敢当.宜于风露晨,置在清净箱.更招能赋客,苾茀咏奇香.楚人意已疏,亡闻为操章."
"山明雪犹积,林白梅已绽.冻泉时断续,晴云既流烂.山空樵者归,树响游蜂散.愁同平子多,游比相如倦.晞发近阳阿,长歌何时旦."
"孟夏倐已晚,诘旦及悬弧.推迁惊岁序,俯仰念劳劬.感物叹漂泊,抚已既叨逾.去事日已遥,来者言足图.澹漠远世纷,超遥观道书.伊昔有胜士,染工藏市区.感悟及生朝,欲访仙人闾.自缒投绝壑,果谐欣愿初.尘念虽少牵,脱屣终不渝.一死会当有,贵贱理必俱.万事惟一舍,此外无复余.李君本市人,而予岂非夫.蹑屐千仞岗,振策万里涂.暂愒即弱水,款闗必清都.千载复来归,陵谷知焉如."
"本初休车骑,陶令归田园.憧憧天壤间,何人无一廛.惟我若断梗,漂流淛江边.牵丝始立岁,屏处知命年.虚恬因势使,憔悴仍化迁.愧无杨仆功,居不外汉闗.又非穉季侠,徒使墙垣穿.欲收衰病身,迤逦还故山.风波渺万里,欲去无由缘.愿窃刺史符,一临江汉壖.敢同昼绣归,仅比辽鹤翻.送老得三径,奉亲归九原.如斯志愿毕,天恩真满泉.所祈造物心,俯狥人欲偏.决策在今岁,无令辜愿言."
"积雨连日夜,敢谓今旦晴.绿彩泛林端,爱此朝景明.晨炊肃徒驭,结束方上征.千岩屹穹隆,万壑临峥嵘.谁知有微迳,在此苍翠屏.昔闻五尺道,驰心已伶俜.今朝复何朝,冒此绝险行.侧路不容足,下瞰千仞阬.步武一蹉跌,陨身如建瓴.避地本爱死,兹行岂偷生.篮舆仗伧人,崎岖信所经.下为崖石碍,上苦萝蔓撄.阴岩多沮洳,泥苔汏相仍.薄暮雨欲来,白云起如蒸.稍观前山暗,已复如悬绳.行行入中林,心悸万皷鸣.三泉如雪翻,竞泻石上声.值此绝世景,避贼难为情.路转复临川,浊流方满盈.波神恣桀𪉑,势欲丘壑平.雄张拥行潦,河渎将抗衡.我方媚斯水,敢夸海若名.呌度雨逾急,山烟深杳冥.舍棹即绝壁,扶持陟碐层.经行细石坠,十步九战兢.羊肠与三涂,其险莫与京.叱驭匪前哲,但觉微命轻.须臾至田家,茅茨耿清灯.篝火燎衣湿,坐使愁虑并.夜雨喧客耳,羁梦何由成.平明起长望,重阴竟四瞑.嘉禾垂垅病,恶木连山荣.兵荒兼岁恶,吁嗟此黎氓.泥水方自蔽,出门谅何能.穷居未觉苦,篱外长峰青."
"层阴生万里,岁晚岚雾昏.终日转盘道,那知入寒云.忽上最高顶,划见众山繁.嵯峨揷苍旻,迫窄塞厚坤.俯仰混一气,眺听属无垠.直欲溯丰隆,逝将排帝阍.小臣敢上诉,边尘暗中原.天宁忍下土,厌此豺虎群.庶几动真宰,一洗戎马氛.此意复茫昧,侧伫扬精魂."
"奉令事设险,兹山再经历.岁暮阴云昏,雪后杉桂碧.修篁亚路低,老木参天直.下瞰穹谷中,众树纷若戟.或为龙蛇鬬,或作熊虎踯.阴崖不受春,冬带轮囷色.古苔如绿毛,因依露犹滴.阴风忽动谷,众籁久方寂.傥非神物居,定有龙蛇宅.山阴魏家平,百丈峙绝壁.战楼摩云霄,武帐侵斗极.钩援谅无庸,梯冲当弃绝.虽无墨翟守,天险岂所敌.揽胜心以愉,经险情屡惕.抚事既靡愆,微驱谅安惜.何当四海晏,诛茅此投迹.诗成无与言,搔首三叹息."
"野竹何修修,森然满山麓.清溪潄苍根,夜雨滋寒玉.干密风岂揺,林深鸟应宿.苍山黄叶中,见此歘惊目.经行一回首,何用慰羁束."
"世乱弃禄仕,居间食苦贫.置田上庸山,稍依农亩邻.岁入无几何,诛求方荐臻.老农幸导我,播植当自勤.晨起具糇粮,伐木西涧滨.畬田去岁秋,稸粟今年春.肥硗半百亩,良苗生已匀.监督课子弟,耘耔烦隶人.所望在一饱,讵敢悲苦辛.及此岁将晏,场功躬自亲.所得未偿费,相顾但深颦.归去且读书,愧兹百年身."
"兹轩临绝顶,远与前山平.睡起月初上,冷冷晓风清.暗岭跃飞雷,白云出疏星.四顾莽不辨,惟闻候虫鸣.居人正酣寝,我已事晨征.思妇闺中意,游子天外情.策羸取微径,羁梦何由成."
"屏居倦幽独,出门无所适.种竹满前庭,坐玩凌寒色.森森密阴净,竦竦条干直.晴日借景光,霜风时荡析.自我来此居,三见岁华易.小孙渐成童,长杨忆初植.杂花亦纷然,似欲娱閴寂.世虑久已忘,况乃头半白.旧乡丧乱后,城郭满荆棘.藉使能北归,亦不异作客.独怀首丘念,未易忘日夕.读书计诚谬,习静理何益.万事鸟过空,何处留遗迹.世故漫酬酢,迢遥混今昔."
"今朝寒食节,拨撒挥涕余.何心事游行,谁使膏我车.出门悟春远,绿遍万里涂.阴林杂花稀,巨树新叶敷.春风慰游客,荡漾回衣裾.举杯复置杯,岸帻唯平湖.岂无坐上客,不见朱与徐."
"山木绿阴暗,骇云当昼繁.惊风乍掩冉,积雨连荒村.映岫若银竹,泻涧如翻盆.悬霤遂及旦,暗空还至昏.长川怒方蓄,浊浪正崩奔.暂见没岸草,已复侵山樊.冲波激远屿,聚沫旋林根.劈箭揺定目,殷雷惊客魂.俄吞众濑没,瀺灂成奫辈.波神信雄桀,灏漾方无垠.傥不究其源,岂辩河渎尊.朝盈暮已竭,暂满安足论.明旦立沙尾,若带青沄沄."
"雨止林叶浄,游步喜川平.停午众阴寂,山高一蝉鸣.境静道心熟,世疏尘虑轻.凉飚飒已至,自适羲皇情."
"平昔志升车,年来但芒屦.前旬返城邑,宵旦未逾数.及兹复入山,始觉离乱苦.行行望远峰,山村犹几许.风清初戒寒,云垂欲收雨.羸马尚嘶林,吾行已遵渚.茂树曩堪攀,澄潭今可俯.秋意满山川,微烟澹村坞.经过竹篱侧,倦极欣一语.三钟应昔志,一室固堪处.去留非本心,偶地因为主.野屋尽茅茨,山田多瘠卤.菽粟工疗饥,薯蓣行堪煮.一水可乘流,从公公莫御."
"既游天汉地,复泛清汉流.我本襄汉人,对酒集百忧.是时云气昏,雪片迷汀洲.沉沉百丈潭,坐看渔子游.重裘悯浑脱,得隽怜深投.舞空清渚逈,遍积修篁幽.山川疑旧里,歌舞迷新游.薄暮理归棹,中流任夷犹.忽惊在乡社,谁辨阴成楼.歘知非旧邦,汍澜涕难收."
"西山一丸药,终当持遗亲.奈何嗜利者,借口托爱君.太真绝袖去,中兴为名臣.功业竟谁归,老妪终苦辛.大恩竟不报,初无乌鹊仁."
"投身螭鬽域,宁免众鬼欺.黄昏风雨集,所向道路迷.一鬼在前啸,群鬼争和之.从以众妖鸟,纷披鸣树枝.训狐当傍呌,破獍随后啼.斯须哭土枭,次第嘷狐狸.睢盱恣陵傲,踸踔争新奇.变态遂百出,殽然当此时.胡为乃历兹,侧伫成𥈭眙.其始为股栗,惨凄粟生肌.惧以柔脆躯,遂为众鬼糜.其中稍自定,注视但嗟咨.其终乃释然,坚坐翻愉怡.鬼见不为动,技穷将罢归.人命固有常,此物终何为.迟留待明发,请与众鬼辞."
"中原殊未平,避地甘羁束.著意问樵渔,尚恐惊麋鹿.出门亦何事,望望清江曲.雨气晚来寒,惊风乱新绿."
"古驿藏幽谷,回环乱峰稠.驿前山特秀,翠气光浮浮.晴日经短簷,奇温惊敝裘.门前万山道,过客空悠悠.忆昔庐戢黎,伐庸此淹留.山中老鹳鹤,应识旌斾愁.事去一转首,岩花几经秋.石碐与涧道,犹是曩者否.秪应军旅声,长咽寒溪流."
"吴王避暑地,西施采香路.陵谷偶未移,山川尚如故.遗宫俱泯灭,轮奂乃僧户.梵放想遗转,考槃疑簨簴.繁华随化迁,歘若高鸟度.忧勤及豫怠,兴隆与倾仆.何异貉一丘,同归易晞露.平湖际远海,环山莽回互.涧草足芳菲,山泉多沮洳.昔人经行处,赏会今已屡.来者复为谁,将亦遵往步.新故更递代,一往复何故.日暮钟磬闲,聊将澹吾虑."
"行穿密竹尽,胜概集斯亭.地远岚光重,冬温草木青.俯鉴含空水,还观山作屏.岩溜有时歇,松声无暂停.遐思南涧作,仿佛识仪刑.世缘因岁阔,静习与心冥.离人慕肥遯,驻屐恋岩扄.不似投荒柳,悲吟涕泪零."
"天秋万象静,云横乱峰起.已下微王山,入峡自兹始.惊湍扵此尽,安流澹如砥.两山鬰嵳峩,壁立相对峙.上凌空崇外,下插渌浄底.层岩碧树滋,洄潭丹叶委.舟行石罅中,江流瓮城里.举头天若带,堕此清弥弥.忽惊龛岩大,奔浪喧客耳.鱼陀考方言,岁出鱼万尾.水边菖蒲青,石上土花紫.淙流来不绝,无由访源委.俄经陈佗洞,斩绝不容趾.土人若猿猱,跻攀因葛藟.燃火入其中,数丈神披靡.睹兹泉壑迥,始觉化工伟.投身西南陬,肆意阅奇诡.是邦不生人,境胜乃如此.寕非造物初,意尽向山水.神惊畏石坠,志豁欣树美.穷探日易晚,惜去船欲舣.徐闻涌波涛,渐见山峛崺.奇观忽鹜过,我兴方未已.赖此慰羁愁,无庸伤转徙."
"坡陁两山间,沧波旦夕骛.高柳横澄流,岁久根全露.细雨川上来,澜漪满沿溯.灌木生退滩,危桥架孤屿.石濑斵春冰,山云粉轻絮.往岁忆经过,物色如雅素.阳春日已远,叹息流年度.来轨不暂停,往躅自成故.初为闽岭游,后指江东去.风急子规啼,何由傍归路."
"忽忽掩关卧,起来春日曛.和风吹草木,杂花纷已繁.他乡农事兴,凄然怀故园.青山虽满眼,何用慰忧烦."
"闭户长春草,日晏独高眠.起步遶广庭,爱此风景妍.青山罗郭外,白日当中天.坐见柳意浓,亦知花向残.鸡鸣水外村,人耕原上田.玩物意方适,居闲情转延.忽悟是作客,骤使心悁然."
"学废乡校空,鸟雀欲据有.甚雨晚来晴,循簷厌黄口.巴水亦能大,一暮没堤柳.落照满涨川,归云翼山岫.达州去未远,望望空回首.母老儿未齚,何苦事西走.轻生冒畏涂,用意在升斗.三复祷雨辞,此道废已久.恭闻贤侍郎,求才如恐后.密置郑庄驿,屡接鬷蔑手.英俊颇云集,岩穴犹辐凑.菅蒯且不遗,岂独弃枯朽.矧尝辱英盻,屡以温言授.私心颇感激,尝欲事奔走.搅衣中夜起,颒面不尽垢.平生慕蔺心,已在辕门右.某也濩洛人,时命大不偶.读书慕经济,颇亦略句读.雅意死知已,且复羞自售.耻为辕下驹,终若丧家狗.遭乱乏禄食,避地阙田亩.栖栖穷涂间,但未操井臼.我公寕忍兹,无令混樵叟."
"忆昔游河梁,对床三夜语.平生慷慨心,远别颜亦苦.朔风黄叶深,尚记驱车去.君行已映林,我首犹屡顾.重经分手地,物色宛如许.怀人感河山,抚节惊寒暑.别来世事多,琐细不足数.惟有绿林徒,跳梁犹若故.汉南十二州,一半为盗据.向之西来师,猛鸷类熊虎.从以万马群,旌旃蔽村坞.惟知口打贼,未辨狸搏鼠.征求徒浚民,万分一无补.空令贫者毙,复使富室窭.去年粟如金,艰食古未睹.今春濒汉州,秋种不入土.如何十万师,不办一朝贮.传闻许汝郊,平民尽俘掳.秋高马首南,跬足仰谁御.栖山无定居,处邑复多惧.无资忧殍踣,有粟畏攘取.怀安昔所戒,随众谋远举.第恐向他州,未保终安堵.悠悠四海间,托身定何所.忧来如鼎燋,意乱若棼缕.君家聚族多,巢幙多风雨.胡为事远游,遄归莫容与."
"积雪天欲晴,山深雾犹拥.大包谁缔结,架壑一何耸.崕倾石路仄,峡束惊波涌.垂堂尚何言,颠坠虞接踵.经过固已殆,却顾神屡悚.前山净如洗,浩浩云根动.崕花作蜜香,山童似猴拱.旧乡迷远近,所历但如梦.穷通久已忘,况此髪种种.犹欣故人近,寛我惧将恐.语乱眉定颦,道旧腹应捧.灯前侍儿出,花外寒烟重.羁怀醉里寛,离念风前恫.游宦愧吹竽,剧谈犹贾勇.观君富声华,顾我成阘茸.行台定匪赊,失喜欲距踊."
"春雪欲垂地,春水縠纹浮.乱山无人到,梅花供客愁.轻风侧乌帽,韶序欺白头.攀条记旧赏,嗅蘂悲前游.斜日忽反照,烟华风际流.已叹繁华盛,俄观青荫稠.沉吟两京路,恻怅濒汉洲.尚想万玉妃,清樽交献酬.天涯叹憔悴,览物空夷犹.饮罢不能赋,临风三叹休."
"日出雾犹重,微茫认山麓.远目疑可穷,澶漫如夷陆.韶序日已深,时禽啭幽谷.青林不受春,景气润修竹.日晴烟光乱,风澹水容渌.闽岭农事初,荒泉被山曲.耒耜没深泥,凫鸭讙相逐.躬耕记往年,遭乱成羁束.故园隔山河,桑柘犹在目.丘陇谅荒芜,春归惟灌木.囚拘怆兹晨,傥徉悲前躅.缘情固攀援,理会何桎梏.且寄终日闲,玩此春苗绿."
"乱后足漂零,所至倦迁客.那知此江上,飞亭跨穹石.客来赣山青,客去赣水寂.徙倚亭上人,悠悠往来陌."
"澄空流华月,列炬林梢缀.众焰烁明霞,红曛花似醉.流连陶嘉月,共惜春风驶.预叹他日来,余红纷满地."
"艾杼灭浇殪,方召平夷蛮.夏书纪少康,小雅咏周宣.茂烈盖当代,休声垂亿年.君臣今望之,犹若神人然.皇天昔降乱,国步多艰辛.海宇政揺荡,封疆托大臣.召旻歌卒章,三复徒怆神.寇攘有厚赏,山林多贱贫.小夫矜宠秩,持以傲寒士.达人每大观,讵肯屈其志.从人畏损名,不从斯逆耳.肮脏每不容,委随多狥死.孔明佐玄德,君臣称鱼水.田祖辅本初,愎谏昧良图.蜀成鼎足势,卧龙名益都.袁丧官渡师,二臣随见屠.女萝依青松,蔹蔓相绵延.岁暮饶雪霜,枝干犹萦纒.蔓草生毁垣,逢时亦芊芊.积雨毁垣坠,苕颕亦以干.婉婉我良友,才具宜佐时.果敢无与前,议论有余资.功名可立致,要当慎其为.吴橘北化橙,良玉贵不缁.行矣保令图,怀哉丝路悲."
"淹流既失策,贼至甘远屏.往岁忆曾游,迳路犹可省.今来冬向除,昔至夏方永.山寒竹树疏,岁阴云雾冷.破屋今已无,荒筠蔓枯颖.昔人安在哉,经过涕垂领."
"千峰雪犹积,万木春已回.穷阴倦羁束,忽欣阳景开.徐步出衡门,中野展幽怀.杖策遂侵寻,独下前山隈.惊湍激远飚,疏篁耿寒梅.婆娑时动容,似与客徘徊.岁晏益多感,况斯韶景催.暂赏岂所懽,离念方催颓.还观增怆恻,三叹为谁来."
"埼岸互萦斜,因依爱筠绿.虽疑境过清,未必伤幽独.偶坐松下石,泉声作琴筑."
"残方岁已晏,层阴万里生.何如苦寒际,子有关陕行.风烟正浩荡,夜雨吹成冰.时危壮士志,日暮游客情.感子请别意,令我肝胆倾.告之以尽言,念子远徂征.聊代绕朝策,勉旃图令名."
"大雅久不作,此风日萧条.纷纷世上儿,啁啾乱鸣蜩.唯公妙句法,字字陵风骚.如鼓清庙弦,听者无淫滔.癯瘦藏具美,和平蓄余豪.思苦理自寄,志深言益高.顾我吟风苦,知公心力劳.世无杜陵老,谁知何水曹.柳韦傥可作,论诗应定交."
"吾叔超世士,笔力回狂澜.作诗到合处,未谢春草篇.罢官守环堵,冷屋风萧然.操尚非矫世,静退真所安.慷慨引浊醪,俛默窥尘编.冥搜得新语,自喜欲忘年.常言毕婚嫁,归老汉水边.此意有真趣,勿为儿辈言."
"作客岁月久,新春生白须.淹留竟何为,闭户犹繙书.今朝天气佳,逍遥步城隅.初旭野尚晦,青草含露濡.好风如有期,微漪满平湖.白日照原野,青山开画图.晴林峰外稠,壊塔烟中孤.山坳见修竹,游步得僧居.地偏兰茝芳,气暖夭桃舒.何年深宫姬,藁葬依浮图.一往随化迁,岂复平阳车.顾之三叹息,不饮定何如."
"幽泉清见石,停停映山树.风定绝漪澜,雨余多沮洳.适谐尘外心,时来澹吾虑.灵窦几年开,何由讯源委.泉上木阴稠,交柯存清泚.忆昔游杏山,蒙泉政如此."
"溪水东流去,何时合大江.岂无双鲤鱼,附书还故乡.不忧溪水迟,所恨垅坂长.临流一叹息,四顾山苍苍."
"清溪寒不流,空明涵万象.连山倒景来,顾盼迷俯仰.云浮潭底深,鸟度镜中往.悠悠寒藻疏,一一游鱼上.危桥飐长硔,行客情屡怆.溪傍万竿竹,矗矗倚崕嶂.苍根带古色,落叶堕深广.阴森暗藩篱,萧摵扫空旷.无人结茅茨,有客契心赏.物外识远情,天边知旅况.野店犹远烟,仆夫力难强.何以纾我怀,浩歌聊自放."
"奉诏励农耦,建旟行近郊.流云生薄阴,远色澹平皋.溪口逾散涣,山远始岧嶤.柔荑展翠茵,穹石架长桥.暂休佳士庐,竹树干云霄.步障疑围饰,杂花竞娴妖.粧面羞短垣,儿童惊鼓铙.皇恩信广大,祇事因游遨.竞识使君车,夫妇杂颠毛.竟夕不知回,偃月生林梢.已举候亭火,犹滞川上桡.抚已愧民氓,归思戒屯膏."
"今旦一沐浴,废兹简编功.读书岂常懃,鞭策常自攻.繄予髪种种,力此将何庸.不如掩卷坐,前山翠蒙蒙."
"驽马固多肉,元鹤原骨轻.以彼栈豆意,方此云霄情.汨汨世纷远,萧萧中虑盈.将寻包道士,一问升天行."
"炎蒸成积雨,异候无寒暑.睡觉无余声,清灯翳复吐.长年遭丧乱,万事其谁语.愒日阅流年,茫然忘去取.谅无经世心,还山艺禾黍."
"天师羽化久,殊馆临官道.系马松门深,风清乱蝉噪.开基今几时,庭树皆连抱.有池号遗履,无地寻丹灶.金像独俨然,讵识何人造.学仙匪吾事,访古乃其好.物色聊默存,他年忆曾到."
"再来居檇李,又枉故人车.故人固是客,我居岂吾庐.共在天之涯,犹如水中凫.细话汉傍事,想见江纡余.死者不可作,生者多离居.无轻今日别,与子皆白须.临分尚何言,早寄江阴书."
"还山映平湖,未厌伤极目.篮舆值初晴,步步转湖曲.宿雾鬰乔林,寒曦煦穹谷.废刹今几时,浮图在山腹.村荒樵牧多,岁晚稉稻熟.曲岸倒菰蒲,回潭聚凫鹜.前瞻岚岭分,右顾缘原绿.游眺暂萧疏,沉吟反羁束.斋祠奉简书,尸素慙微禄.日暮闻幽禽,睠此林下宿."
"余花送春暮,群绿迎夏初.清晨出郡郭,溪山含雨濡.宿霭昏近麓,初阳灔平湖.空明映山树,澹淡浮青芜.亭亭天际峰,微茫如有无.纵櫂水波阔,叩舷幽意抒.白鸟若娱人,尽日鸣菰蒲.举酒一相嘱,岸巾清啸余.佳游虽浩荡,离念终鬰纡.寄与北来客,赏心良自诬."
"青女衒微巧,染绛妬春工.如何青林表,忽有万炬红.浑疑在绝塞,斥堠传夕烽.烂烂烁晚日,烨烨含天风.锦绣满山谷,佳兴浩无穷.全胜在萧寺,吟玩广庭中."
"又上微王峡,山寒含翠雾.青壁尽侵云,鳞鳞多碧树.山深石状古,地僻禽声怒.竟日不逢人,茫茫水空注."
"西风今日寒,细雨湿青嶂.微江水渌波,大石牵舟上.岸菊犹未芳,山木先后黄.满滩圆石浄,两岸鸣寒螀.回舟暮色集,飒飒雨声急.爱此云林幽,未信衣巾湿.初为山水游,借以驱离忧.及此赏心尽,翻兹羁客愁.来归向蓬茅,树黑风萧萧.背壁青灯暗,山空夜寂寥."
"盥栉及平旦,晓庭风露清.萧然无一事,对此夏阴成.春晚方受谢,孤花有余荣.地远物性遂,时禽自飞鸣.书籍但掩卷,冲虚道已盈.非为隐沦客,自快适野情."
"平湖望不极,天垂作周遭.今朝春风暴,涟漪生微涛.高杨明远村,黄花点青皋.可验去人远,乌鸢低作巢.老年无戏事,即此当游遨.浮舟不知远,但觉白日高.烟中何处寺,孤塔冠山椒."
"老病罢搜句,空对秋月明.寂寥天宇逈,惨栗夜气清.松门委余照,萧散此闲行.归来坐庭除,浊酒聊自倾.但喜亲爱会,岂谓赏心并.回思故园夜,恻怆独缄情."
"野鹤本长生,孤云无定意.托迹虽世间,游心乃尘外.请问绛人年,曾观柏寝器.微言洞倚伏,妙中惊人世.往夏识方瞳,今春分别袂.飞帆烟雨外,驻锡云林际.逸兴轻远游,滞念牵离思.后夜听钟鸣,应在寒山寺."
"阳春今已归,孟夏饶草莾.积雨树阴成,新晴渚蒲长.前山涧水喧,隔竹黄鹂响.一径度乔林,涓流会心赏.野静閴无人,萧条成独往."
"南州困歊暑,蔽映资筼筜.帘卷午阴静,窗开夕气凉.径幽怜笋密,庭空喜干长.相期待岁晏,持以凌繁霜."
"石岩两相束,竹树交柯绿.因听林外声,遂来幽涧曲.湿烟深不散,浅濑漂寒玉.木杪见云生,前峰聊注目."
"长楸弄朝日,吴宫闻夜啼.晨集主人屋,暮宿上林枝.如何失俦侣,独向空林飞."
"西溪泱泱来,伫立溪桥上.回风生微澜,夜雨发幽响.听兹无尽声,讵觉年华往."
"晨气雾露除,初日照高阁.青山偪岁昏,碧树霜余落.俯涧爱鸣泉,临郊美华薄.幽情歘自欣,乡念频成愕.且寄当日闲,无论今与昨."
"晨登高望阁,爱此经簷日.稍观宿雾卷,坐见前山出.望岫喜林疏,闻泉令竹密.与世若相忘,怀人如有失.聊此寄晨昏,惭无经世术."
"冥冥云出溪,浩浩风薄木.湿烟驱不散,映岫森雨足.场功既云毕,麦陇望已绿.矧予无一事,屏处谢追逐.霜空晴固佳,雨暗亦所欲.悠悠老大心,万事付所属.独敢私言润,活尽新栽竹."
"昔游安康道,野竹晓森森.疏篱隐茅茨,置屋何幽深.卜邻嗟未办,长梦秋风林.如何嘉公子,得此萧寺阴.作轩面苍根,坐卧当幽寻.夜雨老苔色,微风助哀音.轩前置绿蚁,轩后陈素琴.我料之子意,必无朝市心.宜邀能赋客,为拟效古吟.折简索我诗,高咏惭南金."
"颓垣已芜漫,人事日萧寂.赖近青莲宫,残僧识遗迹.傍连岚岭秀,面对湖光溢.惟应此如昨,万变非畴日.悠悠夏已深,故沼荷初积.振古尽如斯,徒然怅今昔."
"阳崖被积雪,照水自光辉.乘暖时时堕,偏怜映日飞.经行嗟境胜,去去与心违.居者讵知此,日高犹掩扉."
"上庸乱石满微水,建平孤屿横中流.惊涛穹隆旋云绕,经过亲见客沉舟.建溪物色两相似,使我恻贮悲西州.闽中穷腊春欲动,陈荄已见新萌抽.十寻岭树森翠葆,百尺瀑泉垂素虬.已遭霜露感人意,况复梅花欺客愁.沙村呌渡日色晚,野店投宿林灯幽.语言不通费辨数,逆旅主人才见留.十年敌骑遍寰海,北客走到天南陬.天高地逈岂不广,南来北去皆离忧.传闻敌骑又深入,旃毳欲临瓜步洲.吁嗟华夏半为鬼,干戈喋血冲斗牛.天公亦宜小解事,号令一使灾祸瘳.刜除欃枪殪旬始,弯弓一矢摧旄头.擢寇之筋洒寇血,永使万国无戈矛.山清海晏氛祲息,地辟天开宗社休.黄屋却临天北极,紫坛复在郊南丘.千官济济奉宸扆,万姓蠢蠢蒙皇猷.六营健儿易驱使,四海黎庶依田畴.老夫渐得反闾里,汛扫坟墓栽松楸.洗耳不闻兵革事,毕命邱樊何怨尤.愿言秪恐未成遂,作客蹉跎霜鬓秋."
"君不见绵州官府诚磊落,越王楼观翔寥廓.又不见昔日荆州分上游,举世独传王粲楼.蕞然土木何足数,托名胜士真难休.何年此地有新构,杨公巧智人谁侔.芟夷荒秽走狐鼠,一朝翼瓦飞城头.轩窗四面瞰木杪,下顾众宇如敦丘.卓然独立世尘外,高视物表心夷犹.西山列翠拥云峤,汉水拽练萦寒流.江枫染绛照林莽,芦花吐雪连沧洲.秋高尽放远山出,点缀天宇浓眉修.人间何处有此景,未识黄楼如此否.杨公举世称贤侯,好客不减韩荆州.仁风惠政已及物,退公余事归觥筹.我来正值秋节晚,胜概一得从公游.敢辞山路困行役,小舸舣岸聊淹留.剧谈抵掌去苛礼,宾幙主人交献酬.固知如此兴不浅,大白岂惜为公浮.却思宾散城乌集,回首新亭风景愁.聊摅累句写清赏,作赋能事迟曹刘."
"夔州之山皆入云,夔女寝陋男不文.山川历历应如旧,昭君屈平犹荒村.三百篇后无继者,始作离骚绍风雅.君门九重难叩阍,欲登阆风聊蹀马.精衷写尽君不闻,徙倚怀沙泪盈把.汉家靡曼盈六宫,明妃容与如春风.琵琶何能慰行路,槛槛氊车随去鸿.椒兰得得在修门,独任先生作放臣.妃嫔无数贮金屋,秪遣王嫱犯塞尘.万古江山虚秀气,二人贤色皆钟美.天之生此谅应难,一弃单于一沈水.远色苍苍难致极,吊古徘回泪霑臆.二宅遗基自古存,石岩天深秋日昏.沧波渺渺流遗恨,后人谁为赓天问."
"愁见繁云帖死灰,骤喜春从天际回.晴云流烂满峰起,潋灔陂塘泉脉来.春归欲騐将何许,柳腰杏頬知春处.出门矫首望四郊,满目都无故园树.暖景犹疑是故园,纷红糅白终萧然.黄茅不受春色染,化工无地施妖妍.老夫此时三叹息,晴霭暄风总轻掷.缘冈绕涧试幽寻,好鸟一声山桂碧.却忆当年汉水边,花光柳色媚晴天.江头醉罢日将落,芊眠草色生长烟.秪今春事知何有,伤心万里空回首.中原但有骨如麻,杜曲应无花似酒.我今流落荒山隈,秋蓬作鬓心催颓.逢花政恐被花恼,幸兹寂寞无狂媒.闭门睡足高舂后,炉烟一炷消清昼."
"欲雪未雪天糢糊,冻行沙尾鸧鸹呼.北风刮耳立不住,更骑钝马穿枯芦.两生怜我意不舒,江头三日占樯乌.高堂明朝置安舆,买羊沽酒偿勤劬."
"新粧间花光,口脂杂蘂气.相对两生春,停杯自成醉.高歌白苎舞西施,半夜雨来宫锦移.明日重来歌舞地,宫水浮花绕宫树."
"相君事郡当少时,见谓迟钝遭谩欺.一从蔡叟问所适,羁游万里来京师.从冯老姥织屦卖,学问声名从此大.胡常初毁更见誉,一日超升登掾宰.男儿立身要自励,旬岁连摧两司隶.薛公视遇不敢轻,果见登迁居相位.徒知得意快恩雠,峻文未肯持平例.九卿先达故郡归,红阳贵倨犹夺气.忽闻当坐定陵事,慙惧乞骸更见慰.深穷党友圗自安,十有九人同免官.得君万事无不可,觧使众丑成妖娴.一朝天文示变异,李寻奏记翩然至.养牛尊酒天上来,万岁之期何可避.使人致命忽驰去,半道尚书言物故.十年宠贵一日空,徒见缟衣蒙槛柱.谁云盖棺事则已,下流众怨何能止.芋魁饭豆亦云足,至今鸿隙歌鸿鹄."
"仲冬冬至后,春从九地回.去年逢春在此寺,今年复向此寺逢.春来春去无复见花草,但有东风刮地如惊雷.人生七十能几时,四度逢春祇在斯.祠官不复更递代,直若仓庾氏,久任无年期.大农赋禄随官品,丰俭由来皆有分.空尽天年在世间,饥饱死生皆不问.癃老非才固应尔,豪俊当年亦为此.谓非贬谪实累囚,谓是归田犹禄仕.忆昔汉唐与本朝,咸有自新及起废.如今岂无大眚及溥天,不在他时洒心例.人生如寓年年老,岁岁雕零人渐少.莫嫌四见魏唐春,尚得逢春到华皓.祠官之设自何时,闻是元丰宰相之所为.欲摈老成皆不用,托于优假创斯规.当时弊政出一切,岂谓疮疣后世遗.専宠持权事虽巧,荣华宁得多时好.君不见金陵零落故相家,一如寂寞韶阳庙."
"雪尽径泥干,团栾遶树看.玉梅呈素艶,霜重月华寒.一蕚半含春意密,数苞未破臙脂粒.斜枝倒浸碧池深,罗衣暗惹香风湿.须知贾午最多情,绣囊偷佩芳筵惊.又疑仙人下姑射,玉容寂寞幽态清.去年梅花开,干戈犹未扫.今年梅花开,劝君休草草.莫待子规啼,梅花满地蝴蝶飞."
"前旬小雨飞廉纤,今旬夜雨声满簷.高原草青花欲消,幽人意与春萧条.四山不复见桃李,开到梨花春有几.似闻城下野水生,正好浮舟烟雨里."
"题舆意匠崇崖图,鲁侯为赋溪隠诗.长松短壑历可数,坐使妙境移于斯.地灵神秀天所秘,豺嘷虺伏鬼莫窥.芟蓬扶翳快登览,若有异物阴相之.嵌岩嶻嶪临汉浒,左拱右揖如追随.七峰远峙攅剑直,三溪旁缭萦带垂.芳洲兰杜飞白鹭,沧浪渔艇牵钩丝.烟霏露融水鉴浄,一声孤笛横云霓.淑气亭亭扫般若,昂精灿灿栖明祠.幽寻眼力覻大巧,卜筑得此林峦奇.堂如连舰岸若玦,呀成空谷洼为池.妙观观尽见觉性,静隠隠德腾光辉.信美谁谓非云土,致爽自足和天倪.邓公之孙特不凡,渥洼绣韀黄金羁.胸中万顷九云梦,江湖寛旷贞以期."
"微王大峡何峥嵘,叠嶂层峦碍飞鸟.石壁排空何可凿,拽云蒸雾无昏晓.凝思天地始胚胎,清川一道何从来.联峰既非巨灵擘,绝岸不闻神禹开.两山中断缘何许,异事人传向开府.凿石穿云神鬼愁,至今行迹行人睹.从此奔流出乱山,东汇沮漳入荆楚.鳞鳞山树经寒碧,枝侵雨露根连石.境胜应来仙驭游,岩深定有蛟龙宅.君侯事迹已烟沉,流水年年石上深.山川不改时代积,徒使人兴万古心.土人事神何敢侮,桂酒春秋荐椒糈.衎衎巫歌神降时,森森庙树来风雨."
"泽国天低星斗湿,疾风吹波作山立.岸头草木皆震动,鸡犬鸣吠纷相及.通宵万窍无停声,平明更作春涛惊.青天东下日杲杲,风伯盛怒何当平.人言航河只一苇,咫尺犹须论万里.乃知世事不可期,指点舟人转船尾.常悲无梁越长川,我今操舟翻百难.平生所遇半如许,岂独此事堪长叹.吁嗟屏翳真可鄙,岁岁祠官费秩礼.我闻敌骑南渡年,万里长江波不起."
"西川峰岭皆绵延,一峰突兀如青莲.崔嵬势压东南倒,穹崇下俯群峰小.古木阴森寒未凋,长云惨澹晴犹绕.阴岩积雪溜轻冰,南岭惊春啭幽鸟.山西有谷闻深曲,中有人家在山麓.昼掩柴荆鸡犬闲,岁耕烟岫囷仓足.巫山岷岭遥相连,知是层城几洞天.避世秦人应绿髪,茹芝仙子好朱颜.寰区丧乱方如许,寸地尺天无安堵.我欲携家住此山,高谢时人出尘土.女萝薜荔结为衣,文杏香茅缉为宇.满谷栽松紫翠寒,漫山种杏赪霞吐.朝寻石乳丹洞深,暮𣃁茯苓苍桧古.山中父老志斯言,他时来访吹笙侣."
"岁星运行至荒落,鹑尾初占建魁杓.大旱金石皆流烁,旱魃何知恣为虐.大田多稼三百廛,尽是农夫耦十千.一朝焦枯如束管,赤地百里焚则烟.官长视民如视子,常恐岁饥为殣死.并走群望严神祀,却盖斥肩昭勤止.至诚果能格明神,明神为公诉苍旻.苍旻油然兴浓云,浓云鬰兴雨如霖.农家不伞走沟遂,抖擞偃禾有生意.诘朝犯晓细□□,缕缕青黄交颖穗.农人以手加额头,使我不死赖宋侯.白老垂髫声呦呦,优游咸歌脱穷愁.陵山攅空插苍玉,舒水拖绢浸寒绿.山高水长岁月续,德我宋侯歌不足."
"少年意气隘九州,远别不为儿女愁.秪今摧颓落异县,跬步信宿生离忧.况今送子又千里,使我别绪何能休.忆昔石城初识面,两髦紒帻君才收.余方弱冠事科举,竝辔共适东西州.春风寻胜襄傍寺,夜月复登临汉楼.凤林花开无远近,渔梁柳暗迷汀洲.荆门至陋不足数,杏山百丈清泉幽.径过物色尽可记,至今夜梦当时游.从兹一别星再终,相望不啻马牛风.临安相见各惊叹,君非丁壮予老翁.长离更挟鹓鶵至,射策同攀郄诜桂.上书不肯干相公,𫖯首甘为州县吏.故人义重非时俗,三程过我荒村寺.欢言不觉春夜阑,破月已上前林端.一杯相属且自适,莫话旧游成慨叹.闻君早有求田约,四方宁有襄阳乐.时平我则径西归,远追高士鹿门期."
"再作醉李客,四年两相从.当时江头树,又暗行李中.嗟君事业诚有余,十年客路常崎岖.祇应未识今杰士,怀刺试谒刘南徐."
"魏塘草树环佛宫,两春不识花白红.但有柳絮迷晴空,今年始种木芙蓉.间以寒菊助丰容,新栽黄葵已蒙茸.坐待泬寥秋色浓,鞠衣仙人来御风.似闻芍药富红紫,愿分余波作春事,要令睡眼迷缃绮.勿言滞客无几求,将致来禽及青李."
"游丝百尺如堪挽,小虫群飞欣日暖.蒿莱满地不见春,唯有蔓菁迷病眼.无复陵陂间碎金,青苔漫想玄都观.今朝幸值天无风,飞来雌蝶畏雄蜂.村中女儿将插鬓,不信河阳万树红.幽人惜春春已远,把酒属君君自遣,蔓菁开花犹烂熳.君不见西园桃李能几时,此辈天教擅春晚."
"寒食由来古今重,四海人人作丘垅.两京道上松柏多,尽是王公大家冢.伊昔年年当此时,钿车宝马相追随.纷纷锦树满原野,暖风迟日争光辉.草间烧纸树间哭,罗列杯盘乌攫肉.侵晨祭罢薄暮归,旋风剪剪吹余灰.尔时马医夏畦鬼,亦受子孙追养礼.丰薄由来称有无,咸具盘餐致醪醴.家家丘坟各为主,何人垅上无新土.自从遭乱去乡关,几岁松楸不曾睹.况复其间多发掘,孝子慈孙泪如雨.流落他州遇火前,去年如此复今年.新阡旧垅祇回首,无复原头挂纸钱.君不见东都之傍永安道,车辙平来生碧草.四时祠祭今寂然,五陵春树生苍烟."
"涉旬秋暑不可触,髪疏被汗如膏沐.忽然三日风撼山,冬裘未具肤生粟.去年登高作重九,黄菊未开新酒熟.今年无酒不登高,独行漫绕庭边菊.中原季月欲折胶,江界陨霜无脱木.拥鼻从今四序移,遮眼残书岂真读."
"柴门直面排青壁,山木凋霜疏寂历.西风吹雨众山昏,声落茅簷断还滴.每读离骚伤远游,一为迁客又经秋.四时代谢不停轨,澂江万古长悠悠.丹枫蕙叶照岩壑,物态故欲增繁忧.诗成满岫湿烟起,寸心折尽空搔头."
"老去仍羁旅,逢春非我春.物华随意别,感慨与时新.柳重将迎客,花然似笑人.十年忧国泪,依旧洒衣巾."
"尘世未徂暑,山中今授衣.露蝉声渐咽,秋日景初微.四海犹多垒,余生久息机.漂流空老大,万事与心违."
"新凉增客意,卧病复逾时.雨脚夜深白,虫声秋后悲.高低山树立,迢递晓钟迟.此夕天涯鬓,知添几缕丝."
"积雪凝闽岭,凌风识暗香.疏花经雨瘦,卧影入溪长.万里难为赠,九回空绕膓.绿原聊驻屐,试待月荒凉."
"闽山冬候暖,寒鸟似春禽.一听间关语,偏伤羁寓心.雨霑陈叶尽,云压暮山深.坐久疏钟歇,余声过远林."
"南北半程云,澄江对荜门.未能操井臼,试学牧鸡豚.智勇怀三杰,英雄鄙二袁.男儿须报主,未用反招魂."
"旷朗秋天迥,岭云依树消.飞飞归鸟急,去去广川遥.鸿鹄本难畜,松筠常后凋.谁为招隠赋,岁暮独难聊."
"东观曾同入,南宫复雁行.甞寮虽具尔,投分独难忘.荣悴无多异,漂零共一乡.遥欣访萧寺,颠倒曳衣裳."
"禅榻仍兼卧,蒲团穏著绵.自疑方外客,犹费县官钱.意懒如闻道,身闲似得仙.何当集兰若,已办泛湖船."
"一舍徒相望,书来秖细行.野梅行欲尽,幽兴讵能忘.老去尤耽句,春来更忆乡.看看过寒食,北望一霑裳."
"初喜花明炬,还愁柳堕绵.时须杯里物,聊费杖头钱.天上足官府,人间有地仙.却惭营道嬾,浑似逆风船."
"西川方用武,忧思惔如焚.秋兴悲黄叶,闲情属野云.鸣鸿何日到,络纬不堪闻.每忆盈尊酒,清谈从使君."
"秋色际遥海,乘高伤远眸.风尘方未艾,身世岂胜愁.黄菊已过晚,浊醪徒满瓯.何时奉松□,一醉碧溪头."
"寰宇安危异,乾坤岁序同.投身云峤碧,落胆战尘红.晋马成南渡,宗周入国风.操戈谁卫社,群盗正争雄."
"西北壃途蹙,东南信未通.小夫方自智,大将莫论功.敌马来关外,油幢入阆中.孤臣难自力,报国意无穷."
"□樊多胜日,杖屦偶相同.西岭轻阴结,东山落照红.葵倾终向日,蒲弱易含风.甘作囚山柳,休为投阁雄."
"渊明门谩设,仲蔚径才通.用世慙无术,哦诗喜有功.旧庐群盗里,北阙战尘中.塞路多豺虎,吾生信自穷."
"长夏林泉好,还欣觞羽同.颠毛愁里白,颧頬醉来红.日蹇嗟南国,民离叹北风.当涂宁市骏,俗眼竞嘲雄."
"异世如张贽,深居似敬通.致身宁有意,覔句恐无功.世事忘言外,群情一笑中.诗书犹可咏,吾道未终穷."
"临流清溽暑,薄暮一尊同.林叶风翻白,山梅雨渍红.惊魂须楚些,缮性赖真风.旧学嗟荒落,新诗识浑雄."
"篇章虽漫往,悃愊讵能通.待子应无恙,临池定有功.绮疏群大杪,倒影乱流中.何日陪康乐,登临兴未穷."
"过雨得清夜,月明惟水声.叶光知露陨,兰馥赖风清.天地未悔祸,豺狼犹阻兵.故园同此夕,长望一霑缨."
"繁星凝夜气,黑月惟西山.一室空林迥,逾知天地寛.叶干风有韵,石乱水多湍.独坐澄诸念,忧来信有端."
"病觉诗思竭,年华奈若何.乱花欺客恨,黄雾作春魔.地僻交游绝,庭空鸟雀多.乱离从节变,不复叹蹉跎."
"苍烟迷野色,林谷尚微分.暮雨已吹幔,层岩犹出云.晚风时断续,落叶自缤纷.寂寞穷山里,何堪入夜闻."
"暮雨昏平远,南山渐不分.蒙蒙连楚塞,细细湿行云.从宦成羁束,登危厌纠纷.何时疏竹里,还向旧山闻."
"三吴皆白水,处处秖横舟.独有桃花坞,光风尽日留.一朝山雨过,忽见夏阴稠.讵昔繁华晚,徒嗟岁月遒."
"岭云方笠覆,簷雨已盆倾.山气昼侵幔,滩声夜入城.子真空旧隠,褒姒谩垂名.访古多磨灭,秋风山树赪."
"山中茅屋好,况复竹篱新.一迳往来客,万山迎送人.叶殷浑欲染,冬暖却疑春.近得幽栖地,时来岸角巾."
"故里田庐远,他乡禾黍秋.风高初下叶,川浅欲生洲.月出空山静,烟生远树稠.已谙为客意,坚坐任迟留."
"旷朗高天浄,蝉鸣江汉秋.川晴山历历,身远意悠悠.落日惨行子,长风欺弊裘.郡楼今夜月,应从庾公游."
"忽忽经年事,悠悠滞客心.晚花生废圃,老树立秋阴.岂有清樽醉,宁辞白髪侵.楼高见豪髪,老大怯登临."
"万古瞿塘峡,犹存禹凿痕.岷峨驱众水,灔滪没孤根.云黑树含雨,祠荒鸦噪昏.悲凉瀼西地,三叹相营魂."
"瞿塘深窈窕,翠气晓空蒙.乱石增惊浪,长滩激迅风.舟行天壍内,身在夹城中.绝壁皆侵汉,于兹识禹功."
"江汉知名士,石城黄子真.殷勤能过我,坎𡒄叹斯人.此去仍为客,舟行任过春.无资振游旧,怀抱不能伸."
"上蔡旧名士,中台令望郎.行驰封传宠,路向七闽长.山水闻清远,官曹试暇皇.遥怜荔枝熟,虗馆进风凉."
"为郎端有望,漕务复需能.湖外频无岁,汉傍连有兴.足兵先一饱,化俗迟三登.时到湘西寺,高台得暂凴."
"岁序属残腊,云容先发春.氛氲迎近壑,乱鬈霭遥津.暮色含微雨,林滋被细筠.忧居时物变,有泪洒苍旻."
"薄暮春风恶,黄尘涨远山.冥冥林霭变,冉冉鸟飞还.作客信多畏,依人足强颜.飘扬它日意,回首鬓毛斑."
"为问邉城客,经春复若何.孤生寛意少,游子苦颜多.青壁题诗处,澄潭载酒过.塞垣风色恶,应忆旧云萝."
"前山风落木,俯槛爱斓斑.凌晓千花丽,经旬万炬闲.词人歌火繖,巴客讶烧山.不似庭花艳,开时瞬息间."
"邂逅湖傍寺,翻然还语离.春风飞锡远,暮雨渡杯迟.渺渺孤云意,翩翩野鹤姿.百年堪几别,何处重相期."
"投晓过书斋,风门自闭开.云容疑水墨,雪意吝琼瑰.笔冷吟呵冻,炉寒坐画灰.何如氊帐下,低唱两三杯."
"园幽春去远,山暗绿初成.雨过林姿润,风回池面平.十年空潦倒,万里近清明.泪尽新阡树,如今青叶生."
"清灯萧寺远,不寐夜何长.风细频翻叶,云轻才护霜.磵黑水决决,月明山苍苍.作客岁月晚,故园春欲芳."
"三吴多异候,疟疠日愁予.夏日虽可畏,清风非穆如.残春且重茧,徂暑但深居.冻饮清凉耐,由来未可储."
"异世黄叔度,宗支刘辟疆.相看不觉厌,此别讵能忘.四海兵戈满,山川道路长.去留无上策,分手鬓毛苍."
"暝色生平野,乔林动远风.虫鸣古道迥,月白戍楼空.岁月悲欢异,山川今古同.荒城见揺落,未免泣途穷."
"是处为家得,斯居亦漫成.西斋便静密,小阁更深明.送老一床足,遗形百虑轻.傍人讶幽僻,端可寄余生."
"寒风动原野,密雪度层轩.素积长郊色,青余远岫痕.轻冰幽沼合,栖鸟暮丛喧.邉骑暗河洛,应无闭户袁."
"风积同云凝,飞花际八寰.碧流连远水,玉立认群山.戎马逾猖獗,生民政险艰.兔园歌吹地,回望损朱颜."
"世人应未到,若士或曾游.岸隔千峰秀,门临万濑愁.蜺旌疑可迟,丹洞拟深投.归去夸尘侣,城闉鹤暂留."
"鬰鬰复苍苍,扶疏翻晓光.岂能偏雨露,秪益早风霜.萧瑟秋将暮,纷披叶尽黄.深溪调鼎树,岁晚独能芳."
"寻山轻近境,偶向此中来.精舍层岩拥,穹林石路开.排云今岁竹,封径几年苔.僧老无余事,端居傲刼灰."
"七年如转首,复过此山头.阅世兴衰异,伤时涕泪流.嗟无补天手,岂有去乡愁.渐觉山河异,凭高更少留."
"屐齿破苔色,林塘欣共寻.水光连竹坞,山翠上衣襟.疏柳揺斜日,高梧转晚阴.娵隅休入咏,可怕兕觥深."
"万竹鏁深翠,幽亭枕柳塘.共临朱槛坐,遥借渚苹香.乌喜树阴密,鱼游荷影凉.聊从山简醉,疏逸兴何长."
"一春黄雾暗,今旦天始清.林姿明积雨,水色澹初晴.好鸟关关啭,新泉决决鸣.前山有佳色,聊以驻幽情."
"残阳犹半谷,片月已临山.暮色千林起,乡心万里还.不堪常俯仰,宁有但间关.绝世非吾意,幽栖寄暂闲."
"重阳述令序,景物自为嘉.易办如江酒,难浮似粟花.追游疑所务,寄兴眇无涯.旧俗台应废,何人杖马檛."
"九日空山里,乘高感岁华.霜风翻绛叶,晴日乱黄花.积雨饶新径,荒林足乱雅.连年频避地,憔悴客田家."
"兹山已巉绝,盘道乏萦廻.路向日边出,人从云外来.涧声高更咽,梅蘂雪犹开.却忆僧房坐,深炉拥细灰."
"城头翻鼔罢,庭树晚风愁.破隙华星大,当簷素月流.滩声侵夜急,江雾入城浮.此夕天涯客,何心倚戍楼."
"津木始凋霜,溪梅已飘素.河山自殊方,景物宛如故.悠悠川陆行,日日年华度.迁客未停舟,江烟欲成暮."
"簪组岂为累,悠然尘事微.看山心自适,闭户客来稀.流水三吴大,清霜众卉腓.何由纳芒履,一为款荆扉."
"深夏远林黑,溶溶云动山.晚川澄众影,霁色润层峦.地静知秋至,衣轻觉暑阑.居山非有意,偶托即身安."
"非干秋色苦,客意自萧条.谷口玄云恶,关门白露高.泥涂连远驿,寒雨暗长郊.谁念征衣薄,西风方怒号."
"东西几山隔,石径不容车.那知厚地底,自然成井渠.甘余留齿頬,清足鉴眉须.不用瓶罍贮,累累似酒酤."
"暮气集江县,斯亭发兴深.凭栏看巴水,见月过东岑.浅濑金蛇动,澄潭白璧沉.天边未归客,折尽此时心."
"落日边书急,秋风战鼓多.私忧真过计,长算合如何.尽欲清淮戍,仍收瀚海波.栖迟一尊酒,幽恨满关河."
"阳精天际灭,暮色望中生.岚气侵衣薄,山风堕叶轻.林空霜月迥,沙白夜江明.云里相呼雁,翩翩尚远征."
"原野土膏动,怀生各自欣.老年欢绪少,献岁物华新.草木涵时泽,江湖寄病身.百年都几日,四见魏塘春."
"浣纱何处是,空翠隔崔嵬.嫩绿连山暗,妖红照水开.惜春嗟婉娩,载酒约徘徊.莫怪臙脂湿,曾经夜雨来."
"空庭满积雨,竟日看圆纹.未厌草木薉,不堪蛙黾喧.奔流遥涧水,乱上前峰云.境静悟诸幻,泊然遗世纷."
"今古虽同尽,存亡惕遽分.人谁为为善,天不右斯文.莫遂三年筑,空悲四尺坟.音尘竟何所,俯仰叹蒿焄."
"脱屣违人代,振容即路岐.名流祠洗马,白旐痛元规.一代风流尽,千年翰墨垂.伤心墓前水,故作夜深悲."
"徒知天可恃,岂谓病终侵.遽使仪刑意,翻成殄瘁心.开阡贤子力,卜远外姻临.墓木看初种,俄悲已茂林."
"黄屋辞丹阙,贞臣赴敌营.觧言终不反,先面竟如生.谁并当时节,独流千祀名.承家有贤嗣,谅不愧西平."
"抗节群公愧,摅忠异国尊.威棱千古在,奸佞百年存.盛德源流远,公朝礼物敦.丰碑昭令德,荣耀及来昆."
"天运丁阳九,蒙尘事可伤.群寮徒陷敌,贼子更臣张.自古宁无死,惟公独有光.向来从伪者,生意日荒凉."
"视死如归士,捐躯徇国臣.杀身虽一概,为义岂无因.孔墨休相并,张南仅比伦.微公今史上,死节定何人."
"临难不忘死,为忠已足多.全生犹有路,仗节竟如何.可騐平生志,宜令后世歌.诸儒主褒贬,毫髪未容讹."
"德望三山重,勤劳一节忠.丹心明贯日,英气浩如虹.趣召恩方急,跏趺事已空.功名重回首,寂寞泪东风."
"故相传勲阀,风流见典刑.所期为旱雨,何意堕明星.有美闲桴鼓,姑苏诧使亭.若追甘露事,忠首定丹青."
"蓄德竟不耀,坐观门户成.生无三事贵,禄有万锺荣.色养无违志,陵终若事生.秋风如罔极,萧瑟在松声."
"刻杖方优老,临川忽逝波.登年惟载德,生子旧持荷.此日悲风树,他时废蓼莪.輀车方即路,邻杵为停歌."
"磊落生平志,酣歌万虑空.名从敦朴重,家为克勤丰.谁与莱衣戯,唯余杖蕚红.素车惭有阻,挥泪洒霜风."
"万里南来日,惟君意最亲.浑如相识旧,殊异白头新.一别遽千古,九衢空万人.道乡虽有子,不使继清尘."
"才具称要腹,奋然吞八荒.相期终用世,谁料秪为郎.地下修文久,人间逝水长.平湖游览处,山色旧苍苍."
"射策惊寰海,收名儗岱嵩.俄从白面士,遽作黑头公.积善龄何促,流光后必丰.他年悲宰树,独在淛江东."
"旧阴交盖处,草草遂离群.何意终天别,居然此地分.丰盈宜上寿,鼎盛忽西曛.遥想天台路,悲笳惨暮云."
"有位居台铉,无年究远猷.共怀三入望,忽叹九原幽.归葬新阡远,追荣恤典优.兴衰春梦短,人世谅何求."
"生平轻语别,徒恃接乡闾.及此悲存没,追维恨阔疏.已闻窀穸日,犹怪孟郊书.宿草他年哭,仍悲非故墟."
"在姆毋烦训,承家绰有宜.辛勤当早岁,宴乐近期颐.既极南陔养,仍深枫树悲.他年褒女史,不愧管彤诗."
"弱岁承苹藻,慈和内政惇.辛勤立门户,寿考见曾孙.宠秩官封贵,徽音琬琰存.新阡卜何许,当可万家屯."
"宗庙玙璠器,皇家柱石臣.策名存紫府,佐世值昌辰.德懋膺宸眷,才雄处要津.文辞追贾马,宾望并荀陈.共贵丰年玉,咸推席上珍.荐延言有味,发摘政如神.既畏西门猛,兼怀郑产仁.化民几变鲁,群盗遂奔秦.峻节推邦直,高风耸佞人.立身惟耿耿,谗口遂狺狺.一出修门道,重尝未下莼.岂同游泽畔,讵类卧漳濵.逸兴倾醇酎,清谈岸角巾.处屯常若泰,在屈每如伸.忽下泥金诏,初回雨露春.巾车趋象阙,鸣玉觐枫宸.江汉终归海,风花复坠茵.途长知𫘧骥,霜后识松筠.道合明良旧,恩濡宠数新.调元归大鼐,爕理属洪钧.贱子独何者,龙门亦有宾.承颜常数数,惠训每谆谆.屡赏王蒙语,宁遗赵壹贫.数言真可诵,一语足书绅.他日承题品,今朝冀选抡.知归如有地,拜赐遂无垠.菅蒯虽何用,驽骀尚可驯.傥能收散诞,幸免屡逡巡.怅别瞻行斾,衘恩睇后尘.祝公闻政日,著意念穷鳞."
"野旷烟迷县,溪湍柳系航.雉鸣初翳麦,蚕长未眠桑.地有前朝恨,炉残古庙芗.空江长漠漠,寒日自荒荒.竟堕萧何计,仍同项氏亡.相黥宁作帝,昼锦亦还乡.严濑终辞汉,箕山不禅唐.君王千载恨,行客亦凄凉."
"徂暑初残夜,飞萤遍曲塘.翕张舒焰短,斗注引辉长.翻屋星移位,窥帘烬吐光.未应弥辇路,聊可映书囊.乍与风俱远,偏随雨送凉.老夫常作客,看汝鬓毛苍."
"落叶将埋径,林寒欲刺天.情凝遥岭外,雪坠草堂前.竹密潜增响,梅疏欲鬬妍.纷纷迷远树,整整度清川.未拟乘高看,惟思拥褐眠.衡门聊骋望,憔悴廹新年."
"长来栖遯兴偏浓,秋日山光望欲空.圆纹被水川涵雨,碎影翻林树带风.群山绵亘多连峡,微水潆洄只向东.各有田园归未得,追陪强欲备邻翁."
"投老叨恩得一州,平生江令始从游.挥豪坐上夸新句,岸帻罇前傲早秋.幸有高情能命驾,宁能十日为吾留.诗成苦被黄花恼,急送兵厨与破愁."
"讼庭无事长苔衣,卧听松风白昼迟.纸帐乱纹龟壳皱,道衫深绿鹤翎垂.尘犀挥处论前史,香篆销时理秘辞.官长既闲春亦早,玉梅初绽两三枝."
"每逢晴日竞飞飜,忽为群居负责言.甘美日充辞豢养,蟠藏岁久念腾骞.趋衙乍觉朋曹少,分邑疑因支庶繁.莫便无情同燕雀,阶除得食语喧喧."
"炎精光复论元功,事业伊周信比踪.许国一心明贯日,存孤高节凛经冬.甲区地势罗千雉,奎画天门跳六龙.自古至诚参化育,济时行道本中庸."
"重屋雕甍势欲翩,睿题藻翰揭中天.秪缘吉德存方寸,廼尔丛霄格大圆.传自孔门皆一道,稽诸说命合三篇.中兴如问君臣美,万世昭时六字传."
"柳丝揺曵拂堤沙,瑞气中藏上相家.风动五云迷御爼,香从双阙赐天花.仙韶合奏尘飞尽,中使宣斟日未斜.既醉太平谁事业,为倾恩意入流霞."
"恩诏新颁导从仪,夹涂无复走乌衣.竞纡紫雾更袍色,仍有黄金上带围.翠幰翩翻风易暖,雕槃璀璨日争辉.沙堤瞩目人人说,小相行看接轸归."
"平生耳里湘西寺,此日真成叩梵宫.地辟晋朝多胜概,人师支遁有高风.身游大士毗耶境,目尽湘东返照中.佳处未能频驻屣,此行寻胜亦怱怱."
"杖策松门兴未穷,更过金地雨花中.山泉淅沥通幽户,林叶萧森下晚风.目极平皋方苍莽,烟深城郭自空蒙.他年幞被僧房宿,聊与支郎话色空."
"林壑盘纡松径深,华台暇日暂登临.云开楚岫千重出,日落苍梧万里阴.贾傅文章仍自昔,武王城郭已非今.伤时访古堪流涕,徙倚聊为泽畔吟."
"强颜从宦益堪悲,此日逢君异昔时.末路未忘交似漆,相看各已鬓垂丝.乱来世事浑难料,老去生涯讵可思.客里别君情更恶,同归犹恐尚差池."
"此生将老竟何为,未信全关造物儿.十载宦游无我拙,一生怀抱有君知.天边故国人空老,江畔黄花谁与期.跨马东归犹是客,离亭别酒莫盈巵."
"楼阁高低跨碧空,鳞鳞群树亚山风.沧江东去流天外,秦岫西来绕汉中.野旷自然伤远目,天高聊复送飞鸿.登临不起河山念,今日中原有谢公."
"万畦霜稻卧黄云,小径萦纡接寺门.不见高人空像设,更无衲子辩风幡.楼观远岫秋增媚,窗枕寒溪夜更喧.他日重来瞻近影,一凭香火荐苹蘩."
"悠扬秋日澹冈陵,系马乔林叩梵扄.过雨溪流初弥弥,无风竹影自泠泠.空余古柏庭前老,依旧寒山户外青.惆怅祖师飞锡地,岩阿谁为一镌铭."
"墟落生烟昼欲昏,乱山行尽到平原.雨余叠嶂添新秀,水落寒沙见旧痕.古寺有僧栖坏屋,遗斜无主自荒村.徘徊欲访当时事,黄叶惊风断客魂."
"霜风吹日下长原,夔子城荒灌木繁.东去诸山朝峡口,西来众水会关门.千年白帝空祠庙,万里家山秪梦魂.绝塞边头重廻首,秋声凄断不堪论."
"殊方秋尽怯登临,万里屯云结岁阴.崖壁𡷸岈知禹绩,江山割据识雄心.沧波南下奔云急,单舸东游两鬓侵.漂转十方仍作客,沉吟怀古泪沾襟."
"匡山太白书淫久,不但天才盖一时.须慕更生勤博古,莫师长吉祗为诗.八塼学士多时誉,七步贤王有令资.数子风流君可致,剑门他日看雄辞."
"乱离何处托浮生,羡子今为剑外行.异县频年多送远,中原何日见承平.云开垅首河山逈,月出巴江阁道横.此别相逢定何许,各须努力待时清."
"梦里相逢竟是非,人生皆梦亦何疑.花边置酒行杯速,石上听泉得句迟.千里幸能申阔积,一欢何必是前期.谛观石火光中事,虑不长于未觉时."
"二年峡内厌覊束,此日江湖欣渺茫.烱烱晴鸥明晚色,悠悠残日动波光.远眸尽处即他境,叠嶂痕边仍旧乡.自是望乡须泪落,不缘风树使心伤."
"沓嶂寛围巴水通,登临眼界浩无穷.空蒙岚翠云烟外,明灭波光树影中.莫咏枫林伤极目,且依苹末挹雄风.中原十载人将尽,相见休嗟似转蓬."
"孤城寂寂枕江湄,万室烧余事可悲.故老归来泣环堵,行人𥩟立问遗基.年华祗觉凋容鬓,花鸟何曾管乱离.依旧汉傍春事好,野桃开尽暖风迟."
"日压城烟光少留,朝昏应似我悠悠.人生百岁今已半,世故万端无几求.学道初闻灭正受,深居不赋畔牢愁.尚须一舸轻波上,自咏新诗送白头."
"淛河十月菊犹斑,客御貂裘未觉寒.迟暮更知为客恶,覊穷犹自借书看.朔风几夜驱鸿雁,苦雨惊时损蕙兰.安得雀离三百尺,一超纡谲破忧端."
"中原群盗几时平,避地荒山万虑惊.霜月有情凝夜色,溪流无尽落寒声.满山林影龙蛇动,绕屋风枝剑珮鸣.自惜壮怀消欲尽,只将捜句了余生."
"十年漂转鬓成丝,细话平生万事非.却忆青灯初罢酒,俄闻鐡骑已成围.当时痛饮今谁在,从此覊游与愿违.客里别君还岁晚,江湖寥廓泪堪挥."
"荒山绝顶受春迟,几见冰花散陆离.江国凝思唯把酒,云林注目又成诗.修篁压路增幽意,初月临空耿素姿.宁有扁舟可乘兴,柴门惆怅独移时."
"鸟乌声乐作初晴,日到寒窗气象新.天接琼瑶三万顷,树明组练五千人.已从炎海生阴戾,更与神皋洗战尘.曾侍紫宸知帝力,隆兴借与万家春."
"霜风一夜落寒林,莽苍云烟结岁阴.把镜渐无勋业念,爱山唯驻隐沦心.冰花散落衡门静,黄叶飘零一迳深.世乱身穷无可奈,强将悲慨事微吟."
"上瑞来宁玉座忧,夜声先到竹窗幽.饥肠已作来年饱,病眼聊须腊月收.高士清贫无敝履,故人狂兴阻扁舟.却思清旷江边路,鹑兔成车酒自𥬠."
"昂藏野鹤混群鸡,志在云天失路悲.湖海稻粱元未足,虞衡罗网莫轻施.独怜铩翮垂寒雨,可念长鸣向晓曦.却使群乌惊羽翼,上林能占主人枝."
"精蓝置屋切云根,此地何从着世纷.缥缈僧窗更临水,氛氲崖树欲参云.青山细认千重叠,暮气徐观万里曛.两岸虫鸣灯一点,舟人相语夜深闻."
"春浮花气拥门阑,星昴神嵩瑞世间.一字梦灵通洛学,诸儒文弊隔贤关.巨源淳德真金玉,吏部高名信斗山.此去致君尧舜上,黑头卿相自朱颜."
"旌头落尽少微明,追复成均雅颂声.诏起儒宗高一代,礼隆师范表诸生.拾遗柱史当螭立,润色纶言倚马成.行把荷囊多献纳,要将文彩助升平."
"化龙陂逈照旌旗,怀玉峰高缓马覊.地接乡关犹昼锦,人从国老借元龟.一州如斗何劳者,六合同风要在兹.此去未能温坐席,却随春到凤凰池."
"德望居朝大吕轻,眷思难怫丐归情.履声暂去端门晓,刀梦新占虎节荣.有道致君三任喜,无心贪宠一麾行.天衷祗恐思耆旧,不待黄堂报政成."
"君王钟意抚斯民,不惜朝端屈老臣.连锦麾毫千字宠,黄金横带万钉珍.长安日近恩光迩,刺史天高惠政新.我愧仙岩旧猿鹤,依然轩冕䌸闲身."
"山云倐忽自晴阴,积雨门楥蔓草侵.一带清川供极目,千重沓嶂伴微吟.雄鸠鸣处园林密,白鸟飞来沟水深.麦秀桑柔夏方永,不堪时序苦侵寻."
"人生何必论才良,贤否穷通脱未量.运否蛟龙犹蠖屈,时来鸟雀亦鹰扬.王侯蝼蚁同归尽,钟鼎山林各所藏.何用作文嗟不遇,已将名利等蝇翔."
"少年豪纵志凌云,著论将期拟过秦.当日诗书徒用世,如今文字岂谋身.乱离不用毛锥子,漂转聊同木偶人.主父平生希鼎食,年来一饱尚艰辛."
"幅巾私第已归休,当宁虚怀更款留.避宠虽辞持节册,送行犹用济川舟.城南旧圃扄花洞,洛下新庄引御沟.诏谕两京居密迩,不妨乘兴往还游."
"邦人钦伫见仪刑,诏使相望对宠灵.位冠三公师尚父,躬全五福寿康宁.久留行色春过半,乍别天颜涕欲零.谁识上心优老意,从行仍许鲤趋庭."
"昔美都门祖二疏,太冲篇咏贵良图.不闻宾主俱公鼎,未见篇章出宝跗.河岳英灵添赋咏,都人士女竞欢娱.皆言元老归休盛,恩礼便蕃自古无."
"西风揺落叶声悲,避乱荒山万绪迷.一室漂揺任寒雨,百年昏晓信鸣鸡.清霜已染千枫树,杀气应随万马蹄.黄屋秋来定何许,孤臣安敢恨覊栖."
"故园此去浑如客,异县而今却是家.还日簷楹应着燕,来时杨柳未藏鵶.孤舟泛泛春江阔,去鸟飞飞岸树斜.却忆当年南下日,伤心泣尽日昏华."
"十年四海称忠壮,谁料将军阴子谋.旧物空余叱拨马,新声莫唱白符鸠.民谣几岁传钩落,笙席何人恋故侯.溟海茫茫孤鸟没,一埋蓬颗便千秋."
"缥缈飞亭接郡楼,平岗绝岸对沧洲.天边远岫寒无色,城下澄江湛不流.林影终朝垂澹瀩,水禽随暖弄轻浮.何时放髪从渔父,会傍苍烟卧钓舟."
"野岸平林对郡城,登临领要在斯亭.江吞荆楚流空阔,山入兴洋翠杳冥.岁晚云烟昏近甸,沙晴鸥鹭满前汀.杖藜竟日穷心赏,犹自覊愁未肯醒."
"角声呜咽下城头,水国风烟欲暮愁.远日苦遭层嶂隔,归心欲逐大江流.渔村积火临沙岸,贾客连樯集市楼.千里家山一廻首,林梢新月又如钩."
"青山接云云接天,碧林溪树两相鲜.地连诸徼分秋色,天近平湖识渚烟.望尽好峰仍注目,赏余幽树更垂鞭.是身已作无赀省,乘兴将随下濑船."
"天见已如摩勒果,佛求休待钵昙花.万缘毕竟归空刼,举世徒劳筭海沙.除幻已超白骨观,修真闲运紫河车.时人欲识归投处,无尽光中是我家."
"荒山荦确倦征行,溪畔逢梅照眼明.枝袅霜天寒日薄,影沉碧涧晚流清.最怜雪后开来痩,可忍风前落去轻.却悔折归无可赠,旧游千里但凝情."
"春晴结客出城隅,无数僧坊论给孤.红贴马蹄花底路,绿笼船背柳边湖.逍遥各自从鹏鷃,断续宁须较鹤凫.端立一丘为老计,移文何谢北山逋."
"西来一櫂任委蛇,春日惟增雨露悲.故国佳辰逢禁火,水乡农事见扶犁.年华祗觧凋容鬓,花鸟何曾管乱离.目极伤心谁告语,含毫独赋远游诗."
"遥依沙岸系扁舟,风落荒山万木愁.枕下惊波时汨汨,天边寒梦信悠悠.遭忧和峤仍丹泪,远适虞翻易白头.离乱偪人全策少,微生从此任浮游."
"晨曦出没雾交流,独唤江船立渡头.岚光映县民居丽,红叶漫山客意愁.溪云欲作今朝雨,崖菊犹含旧岁秋.此日还归追曩事,孤生泪尽黑貂裘."
"九十日春晴几日,得堪行处便须行.官因局冷常多暇,眼到花开亦暂明.当信光阴如过隙,莫教风雨暗长檠.乘阳不碍游人路,定看花骢正勒鸣."
"竞说杨枝倾上国,乐天题品付歌行.但同学语雏莺小,未见回眸剪水明.席舍主人能顾曲,晓来粧烛想销檠.海棠何必寻龙井,愿听周诗赋鹿鸣."
"遥欣丞相受降时,湖外欢声入鼓鼙.十万水军归禁旅,二千里地反锄犁.弄兵无复潢池内,弃甲应同熊耳齐.从此上流无犬吠,好营停障接京西."
"山磎荦确冒荒筠,石溜涓涓尽日闻.微水寒来浑见底,峡山雪后欲侵云.深溪春动梅争发,绝壑林高日易曛.应似零陵溪上景,林泉多类柳州文."
"举世针磁覔秀峰,争从窀穸问穷通.喜君笃孝诚尤至,追想慈颜事已空.积毁到今犹瘠立,因知卓行不雷同.当时甘旨庭闱念,应向庐前叹树风."
"未有扬雄宅一区,已惊短髪似卢蒲.家贫粥饭随鱼鼓,地远宾从祗鸟乌.已罢书空为咄咄,犹思快耳作呜呜.衰残政值中兴日,聊得安闲卧五湖."
"离离云树泛朝舣,十月江南未变衰.纵櫂千寻霅溪水,散怀一卷乐天诗.平生名宦休回顾,随分追游且自欺.不敢将心比余事,逍遥何似洛川时."
"二年憔悴向庸城,又见椒花倐自惊.孤客殊方怀土意,故人绝塞未归情.此生竟被儒冠误,他日终图后世名.平野春来堪细履,何时与子杖藜行."
"萧萧筿簜拥荒冈,却忆江皋草色长.暖景暄风似春日,黄茅白苇是殊方.孤村默默无谁语,万事悠悠有底忙.独立寺门归鸟尽,重山复岭又苍苍."
"天将层嶂限中原,兽状禽心类百蛮.横木架桥来渡水,搴茅茹火去烧山.寻巫问事看龟意,带穗收禾御岁艰.非是投荒魑魅侣,时清犹赖可东还."
"泠泠竹日澹疏篱,狖狖溪流注小池.红菡白苹当夏日,冷烟寒雨过秋时.主人颐燕闲情适,客子经过心事违.行役怱怱无丽句,漫批山木写吾诗."
"秋来未省举杯频,却扫空山绝众宾.寂历平林方陨叶,扶疏丹桂独生春.天高地逈轮当午,露白星稀夜向晨.闻道开樽成浪语,不妨聊作独醒人."
"萧何转漕关中日,绮季逍遥商岭时.世乱或为舟楫用,时平自可帝王师.试问升车驱驷马,如何踞石茹三芝.荒山岁暮云烟冷,西望长吟独尔思."
"两京当日见初开,尚想凌云遶故台.倚竹姱姿应小驻,高楼急管未须催.伤春远目空千里,急景愁肠自九廻.为说西园泉脉动,许携小队探春来."
"荒山雪尽水生烟,独发寒英媚远天.乱蕊凝姿残照里,痩松含态晚风前.疑将翠袖倚修竹,若献明珰傍广川.丧乱自嗟容鬓改,攀条三嗅惜流年."
"龙山几世阅兴衰,依旧春江拍岸来.当代衣冠今寂寞,百年丘陇自崔嵬.簷经白日余僧定,路暗青松仍刼灰.事去节阑春草积,乘高一望独迟回."
"平原莽苍浮轻霭,白昼柴门亦自扄.篱外水波光灭没,林边山岫远青冥.如何隐几终朝看,不及寒窗静夜听.听水看山朝复暮,那知白髪渐星星."
"小轩西下俯通津,漠漠春阴日易曛.白气冒山蒸积翠,微风过水聚轻纹.城鸦飞去秋花夕,溪雨收余岸草薰.寂寞何人念覊旅,忧来无数若丝棼."
"烈风吹面立城隅,俯仰人间万事徂.万古江山自雄浑,百年城郭已蓁芜.乱余故物惟金鼎,事往前贤只画图.双塔烟中广陵市,淮南戍守未应无."
"去岁经冬百卉空,今年多种木芙蓉.未如蜀国城边望,疑是秋江渡口逢.定乏雄蜂来慰藉,应与寒菊伴丰容.敢同出水方新句,空自长吟负老松."
"尘缨脱得片时闲,未见弥天释道安.薜荔半崖双屐齿,沧浪何日一纶竿.地能容膝皆堪处,心对回光未易看.试问老僧安底事,不知人世有悲欢."
"春岚初破晓光迟,青女消余泫玉肌.雪后离披怜落蕋,溪旁婉约爱横枝.不随姑射乘风去,定与飞仙待月期.山静林深香暗度,折来频动故园思."
"往岁曾游大阳寺,倚天楼殿碧参差.明安庵逈峰峦古,杨广城高迳路危.满壑松声僧定处,一堂秋雨客谈时.如今细想经行地,三复遗诗血泪垂."
"何人刺船上寒水,却意避地微江时.惊涛澎湃慈亲惧,鼓棹纷纭稚子嬉.漫漫平沙烟上早,溟溟簧竹月生迟.感旧将为仰天哭,恐惊行路秪成诗."
"晓寻山寺出重城,坏壁谁题半草行.照眼芳菲空玉友,并湖风物记金明.新诗已见成敲钵,旧赏悬知又弃檠.龙井海棠须靳惜,一樽留取听莺鸣."
"荒村屏迹任时移,山水昏明各异姿.穹谷烟凝成襞积,斜林风过作鳞差.病身岂复能强徤,末路惟应足抵巇.万古升沉同鸟没,盖棺犹未且题诗."
"云气交流昼窈冥,疾风吹雨杂荷声.山随眀晦姿横出,舟入渺茫诗渐成.托迹江湖三畆足,放怀天地一身轻.衘杯不用嗟覊寓,未必乘槎胜此行."
"禽鸣滑滑溅泥涂,赖有云巢眼不孤.天外黑风迷鹫岭,槛前流水忆鹅湖.跻攀危磴九折坂,捧玩新诗百斛珠.收拾残红付春去,四时光景任三无."
"青春爱谢日迟迟,正是群芳扫迹时.浓露有情融睡脸,暄风无力困丰肌.苦将蕊气相牵引,若对华灯不自持.应似西江明夜火,馆娃宫里醉西施."
"灵洞何年水乱流,试寻危栈访丹丘.此时景物迷三岛,当日神龙跨九州.白昼瀑流方讶雨,炎天岚气忽惊秋.憧憧门外红尘路,过客何人肯暂留."
"长松十里晓冥冥,行尽松林到法城.悄悄虚廊无客语,阴阴众绿有莺声.新荷万点土花碧,白鹭一行春雪轻.麦秀渐渐桑叶暗,怳然如在故园行."
"南国穷秋冷尚賖,随时游瞩自堪嘉.且欣一雨山争出,休叹重阳菊未华.佳客逢秋宜得句,道人酌酒似烹茶.人生胜日须行乐,豫去昏鸦作阵斜."
"登高未用怀郪县,少异谁能识孟嘉.岁岁青罇常有酒,年年黄菊未逢花.分将默坐更捜句,肯以衔杯当饮茶.且莫凭栏伤极目,人间秋日易西斜."
"九日当年菊蕊迟,今年庭下半芳菲.禾收原野将成廪,枫落江湖欲授衣.何处好山饶胜概,拟携家酿趁晴晖.病衰不复能捜句,聊插红茰满帽归."
"四十青春鬓未皤,翻如槁谢叶辞柯.亲闱有彩今难戯,客馆无鱼尚有歌.遗爱偏存梅渚畔,新茔空占阖山阿.素车不得亲觞酹,别望含悲独奈何."
"活人忧国见平生,晚节临危志益明.汉仗尘深远宫阙,氊裘风急半公卿.千人致诏竟不起,万户封侯却似烹.暮晋朝梁真可忍,纷纷蝼蚁尚偷生."
"祸基媒孽自燕云,抗议如公有几人.军旅未闻焉用试,豺狼不噬岂宜亲.求鱼缘木谩蠧国,曲突徙薪翻殒身.才大言深古难用,忠良千载恨常新."
"自从玉帛交殊域,一见寒盟为隐忧.乱相方虞邻国难,庙堂谁听徙薪谋.义如杞殖仍忠壮,识比申胥不怨尤.松柏萧萧九原路,高名常共建溪流."
"抗论中朝犹在耳,鸣弓仇敌已临城.王都竟失金汤固,朝士方贪雀鼠生.慷慨一朝先奋节,华戎终古共知名.可惜千官臣伪后,萧萧华髪尽垂缨."
"悲君刻意异时流,十载经春着敝裘.新陇预知成马鬛,旧书何苦似蝇头.孟郊骨相终赍志,贾谊才能竟不侯.寂寞声名千古事,定知无益夜台幽."
"辱遇本非因绍介,登门不谓便无期.倾心问及言犹在,投贽书成事已悲.作镇方甘建邺水,惜贤尤在中兴时.伤心无复咨疑事,还似当年徐孺碑."
"玉质清臞似列仙,人间亦合得长年.功名不竟如壶遂,冲淡空嗟似乐天.胡不憗遗缘国老,忧深殄瘁为时贤.含毫谁作名臣传,要使风流后世传."
"维昔高堂讲射蓬,瑞云吹不散薰风.十分正满冰轮桂,一叶将飞露井桐.元老三朝尊相阀,余休几世积阴功.光芒孕秀星沦昴,神物储祥岳降嵩.淮水筮灵芳裔远,蜀江波与庆源通.传家自有调元手,许国常输露胆忠.节劲不凋霜后柏,气豪长吐雨余虹.金隄护扫河循道,兰省分曹宿在穹.铜虎屡扬飞盖皂,木牛多足太仓红.朝班入簉鹓鸿列,京尹频令狴犴空.暂缀汉庭安世橐,来临吴国馆娃宫.民安泰伯封疆外,日在韦侯啸咏中.赞寿一炉金篆籀,捧觞千髻玉玲珑.桃开坐阅三千岁,松梦当占十八公.日望锋车歌九罭,时韬组甲咏车攻.如君江左今王导,有客河阳旧石洪.甄冶从来收朽钝,涓埃殊未报深崇.省台衮衮心何羡,旌斾揺揺思莫穷.宾缀阻陪称寿斚,书缄聊复寄诗筒.西湖十里荷花水,净洗觥船远祝翁."
"山秀江清号浙西,气钟贤哲诞生时.商朝月正垂三统,尧殿蓂荄见七枝.此景聚冰藏北陆,有人眉寿等南箕.教条宰邑郊驯雉,导引支床室有龟.五百间闻乔岳降,八千遐历大椿期.书生愿效封人祝,为捧黄金一屈巵."
"奎文昭焕梦熊罴,正值英贤庆诞时.人日空知经月是,斗杓才徧一年移.铜灵仙气钟标格,罨画溪光入句辞.发策谈兵知酝籍,操刀制锦见施为.三年仁政春千日,万口欢声寿一巵.愿祝我翁何许岁,红莲叶上见游龟."
"独见凉蟾欲上时,西园爽气溢清池.坐欣万顷潮方满,欲举一杯谁与持.虚阁排云空窈窕,青山绕郭自参差.气澄象表轮逾逈,光泛高林影骤移.一岁佳时今鹜过,谁家横笛未休吹.城乌何事翻飞急,不学鹪鹩占一枝."
"回环拥冈峦,澶漫分林坞.纵目以怡情,信美疑吾土."
"长林上晚烟,明月曜深夜.重闭岂吾心,自回俗士驾."
"雾豁空江平,林疏远山出.龙溪夜来雨,爽气侵衣湿."
"桑柘落洲渚,澄潭渔艇集.幽禽忽飞来,斜日水光溢."
"下瞰十仞余,遥瞻几千里.游客日暮时,乡心万端起."
"乔林众鸟集,暮气氛氲上.好在三巴山,何时正相望."
"巴水任喧云,僧窗睡方悄.风清月到床,露白虫鸣草."
"避地依荒谷,衡茅苟自安.门前山四塞,不用买峰峦."
"山空樵唱稀,林昏归鸟没.新月含烟霏,遥依乱峰出."
"牵舟四日程,屈曲萦山转.行行问居人,始知犹近县."
"北眺逼山樊,南瞻近津浒.登兹一消忧,信美仍吾土."
"蹑屐上危岑,策杖临孤屿.来往自忘疲,于此时延伫."
"含风皆有态,夹路自成行.驯鸦朝暮集,接叶得深藏."
"手种篱边菊,秋来亦自开.惊蝶翩翩舞,雄蜂去复来."
"远意在田畴,中园结茅屋.冻雨昨夜来,共欣春水足."
"耘耔竞所务,乔林午风清.嘉谷雨来长,复兹畦水平."
"恢台当长夏,山木尽成阴.良苗方竞茂,悠哉林下心."
"晚秧纷已及,中田日往还.适与好风会,植杖观前山."
"夜半山雨来,梦觉还复息.寥寥簷溜空,时闻断续滴."
"策杖南涧边,菖蒲如绿髪.石乱水流分,山空鸟声歇."
"山桃深复浅,乱发傍幽岩.无人慰寂寞,晴日自毵毵."
"共坐石上苔,坐久溪阴转.峰外晚林稠,山腹晴云散."
"三日山中游,溪山未全究.却羡畬田人,春晴𣃁烟岫."
"发源由太古,东逝几朝昏.欲识无穷意,当看石上痕."
"寒江流不极,叠浪日沄沄.讵是悲鸣苦,端由清夜闻."
"西从徼外来,东去还归海.徒闻朝暮声,讵识年华改."
"袛应初剖判,便有斯江水.于今知几时,东流犹弥弥."
"遗爱在斯土,谅如泉山滋.居人不敢唾,时复照须眉."
"阴阴勿翦棠,听讼得处所.滚滚山下泉,飞空作甘雨."
"罨蔼前林暗,遥知暮气生.渐向山门近,应闻钟已鸣."
"望望沧波阔,汪湾湖水秋.津亭方迟客,远来何处舟."
"云峰几万叠,何处见家山.此日无穷意,悠然独倚栏."
"万壑树色歛,松门已暮钟.故园肠断客,应与此时同."
"山月娟娟静,山烟漠漠轻.茅簷无一事,独听夜江声."
"前山收苦雾,宿鸟有新声.万里南天客,三冬此日晴."
"悠悠望深松,置马长路侧.岂为服誓言,良以尊旧德."
"夜光沉千岭,寒星动一川.汀沙霜似雪,寂寂系江船."
"南岭与北岑,千峰万峰起.木末置危亭,众山穷表里."
"牵舟已出峡,何旦复当还.蒲溪应渐近,已见宋平山."
"垂阴覆绿波,檀栾影空注.傍有微径通,穿云向何处."
"青林拥萧寺,况乃在山阴.出见桃花发,方知春已深."
"昔读此离骚,今朝渡湘水.荒草满秋原,何处寻芳芷."
"县废不知年,无人问遗址.石堠犹路傍,故物应唯此."
"春晓山路永,行行歌采薇.歌长非有意,惟以疗朝饥."
"摧颓那觉是华年,城郭衣冠竞彩鲜.寒雨连天无事出,卧听簷溜似山泉."
"牛衣不煖梦初回,声切严城角弄梅.旋理敝裘骖蹇足,披霜得个为公来."
"满院岚光滴翠寒,望湖莫羡十三间.门前石上苍苔迹,数得人踪到与还."
"铜驼陌上须臾乐,金穴侯家瞬息懽.争似盖头茅一把,老僧终日百般安."
"建溪南去自悠悠,溪上愁思逐水流.欲寄平安数行字,秋鸿飞不到炎州."
"离尤南去本无因,阴隲忠嘉自有神.敌国犹强谗间露,君王宵旰忆良臣."
"行尽炎荒路向东,蛮村戍鼓夜逢逢.惜无王朔同登望,骑气应须似白虹."
"行衣叶叶马萧萧,快意宁知归路遥.海上尖峰青似染,却从云外望岧嶤."
"心知公及暮春归,犹自思公肠九回.门外春流已如黛,行看飞骑过桥来."
"中秋是处已扬芳,篱下朝来欲破黄.赖得雨荒兼早没,却能应候作重阳."
"平生所遇悉堪咍,往返江湖知几回.长是扁舟阻风浪,羡他舟楫挂帆来."
"当时分袂各丁年,南国相逢鬓已班.羡子还来觐丘陇,益令归梦绕金山."
"少年浑欲不胜衣,丰下如今带十围.他日飞扬未轻料,卜居终欲近郊扉."
"百年门户已萧然,每喜人传小阮贤.好遣仆童种榆槚,老夫行欲赋归田."
"南川解袂十年余,环堵萧然颇自娱.生计荒余莫深恨,归来犹得在枌榆."
"君归多问尹夫子,病后新诗定益工.鸿雁南来书不到,想应全未废书空."
"瀑溜落岩冰柱碎,迸珠跳沫似飞埃.西风更与游人便,时送轻尘洒面来."
"岩树交柯如有意,欲将密叶蔽溪门.紫府沿源应不远,未知相去几程云."
"苍茫云树渺相迎,山县烧余祗故城.鸡犬不闻仍禁火,经过转见乱离情."
"山南山北是人家,红杏香中日未斜.传语春风能几日,慎无吹折最高花."
"夏郊群树绿冥冥,北户今朝又脱扄.极目不知何所诣,三年于此看萦青."
"青林雨湿烟蒙蒙,杜鹃含寃号晚风.雨转萧萧声转急,不堪闻在乱离中."
"阴阴绿柳子规啼,风送余声夜转悲.山月笼明兰气馥,怳然如在鹿门时."
"西山日落东山明,长风吹花客心惊.房州气候不可解,嫩叶暗中蝉乱鸣."
"睡足秋堂夜雨声,天涯此夕叹飘零.空堦滴沥肠堪断,更向芭蕉叶上听."
"修竹青冥山翠合,圆荷枯倒水禽飞.造门休问林塘主,暂借闲窗负暖晖."
"十日浓阴飞细雨,清川初涨水平沙.幽人闭户春已半,开遍山南山北花."
"柳外高风尽日吹,春来不省见花枝.汉傍别墅三株杏,记得飘零似雪时."
"忆昔寻梅汉水傍,故乘微霰渡澄江.如今飘泊闽山侧,拥褐安禅听打窗."
"风不终朝闻老氏,撼山今既一期余.得非造化夸能事,要使人无尽信书."
"后世新奇方竞出,难持古语对时云.欲将老氏飘风语,刋剟还同火浣文."
"风潮初见土人云,始愧鲰生泥昔言.却以所经疑柱史,著书应祗为中原."
"引吭清噭达天外,何意留连豢养恩.我亦久怀区外志,终当乘此羾天门."
"非干位置异鸡群,自是昂藏绝世纷.若使风标公子见,亦应慙恨不如君."
"当年君子成猿鹤,物化谁能不怆神.奋翼一归霄汉后,安知不作艾封人."
"心期附凤参云驾,岂与凡禽共苑园.黄鹄无能犹自免,应缘远去不乘轩."
"千年一度复来归,城郭何人识令威.当日荣华竟谁是,祗应皆作路尘飞."
"日薄城烟湖面红,胜游常恨隔崇墉.不如纵櫂绝湖去,却听孤山打暮钟."
"何郎当日在房州,曾见梅花倚郡楼.赋罢凌风人已朽,后来白尽几人头."
"忆见红茵起袜尘,十年相遇淛河津.慇懃怪我凋双鬓,不似花枝郤耐春."
"雠书不必天禄阁,林下巾箱且自携.时有田翁来暱饮,嗟无太乙照青藜."
"狂风几日涨黄尘,篱外桃花忽照人.不有繁红慰逐客,二年不识淛江春."
"旷却相随不相识,主翁翻作白头新.桃花未见不曾失,拈出还成埋没人."
"桃花零落怨春回,松下朱门向水开.燕子不知非旧客,依然还取故巢来."
"茫茫白水环虚市,股引清渠绕梵宫.一夜春风入高柳,怳如身在海涛中."
"青叶生林啼鸟新,出门逢水不逢人.杨花满地披重蠒,不信人间有暮春."
"雨罢青枝犹袅袅,风余紫燕故翩翩.垂帘竟日无余事,庭草虽长不用鞭."
"病起清羸废酒巵,茶烟聊复飏轻飔.卜居便作千年计,会见蟠桃著子时."
"一行疏柳对柴门,又见荒烟上晚村.日日墙阴观日影,人生消得几黄昏."
"今朝自撒窗前栅,决眦双凫没绮塍.便是提封无限界,不忧闽陌误东陵."
"木人睡足理精神,大地山河勿一尘.不是解谈无口论,由来不及世间人."
"山河大地因谁有,闻见觉知非我亲.不挂一丝全体露,真成本分住山人."
"乱中一任青春去,秪有闲愁作鬓华.日暮风吹古原树,杜鹃啼遍满林花."
"乔林近水叶阴阴,萦石溪流自浅深.隔水群山森夏木,白云楼起媚遥岑."
"地炉火煖壁灯青,虚阁风惊铎乱鸣.门掩上方山月黑,北窗危坐听松声."
"晚来聊复岸乌纱,指点园林已罢花.高柳交阴斜日照,闲携儿稚看栖鸦."
"短壑长松经始余,次山无往不从吾.便应扫尽陈踪迹,摹作三溪少隐图."
"岘首登临事已非,风流千古载丰碑.凿空寻出崇山景,又作襄阳一段奇."
"居士胸中有丘壑,买山占得水云寛.七峰环合三溪碧,尽付骚人一倚栏."
"负郭幽崖面武当,襄江前占水云长.四时景趣无穷尽,俱向公家静隐堂."
"两山列影作眉愁,尽付襄江一鉴收.问讯风光应更好,赋诗谁与共清流."
"山容浑似关南见,水曲初疑岘首看.闻说新堂多胜概,待飞一叶上云端."
"当日承恩向壁门,今同伧鬼落荒村.丘坟埋没生秋草,人事如斯讵可论."
"山色依依水自流,内人斜畔最堪愁.荒榛蔓草萦寒骨,更有何人吊杜秋."
"西崖佳树绿层层,日落山烟满树生.萧然倚杖疏篱外,遥听幽泉断续鸣."
"岭树疏疏秋景明,荒筠埋没观基平.石门山下微江水,依旧东流日夜声."
"石门山对新安县,基址平来蔓草秋.千尺微江清见底,悲鸣还向县前流."
"一枝寒艳映窗光,蘂气侵衣断客肠.汉上水边千万树,春来何地着清香."
"开时都不值繁华,结实调羮尚有夸.若语当年上春事,总输凡木后开花."
"故园微路遶江干,常记开时偪岁寒.万里临风惊老眼,却疑还是雾中看."
"雾态风姿紫府仙,直疑清夜降羊权.不知老大心灰久,香气撩人似昔年."
"览镜知予骨相屯,便当终与老农邻.议将此地为莵圃,种药栽花二十春."
"城下沧波去不停,城头吹角作边声.去年此夜深闺月,今向兴州山上明."
"细挹幽香辨残雪,却惊寒谷独先春.慇懃为记春风面,他日重来是故人."
"溪流一派碧潺潺,落蕊随溪出乱山.惟有刘郎重廻首,往来行客更谁攀."
"每忆西山千丈秀,云霾对面失空青.千林夜雪无人迹,独策羸骖带晓星."
"嶷嶷群峰当户立,泠泠绝涧出山长.虚寮竟日无余事,默坐时闻柏子香."
"两岸乔松上冷烟,诛茅远在乱峰前.居人不识新庵路,欲入山门寻细泉."
"霜落秋山枫树红,茅簷直面列诸峰.上人竟日观心坐,粥饭遥凭别寺钟."
"溪流触石转轻雷,境静身闲万虑灰.西崦远寺青烟外,时听钟声度壑来."
"杂英满树春欲过,修竹参云万余个.头陀云顶出迎宾,恐是当时刘鐡磨."
"禁苑茫茫尽日吹,桃红李白祗青枝.唯余阿醋偏骄妬,不畏封家十八姨."
"月下来过徴士门,可怜桃李尽能言.其如苦畏春风暴,可为墙东植绛幡."
"梦里空惊岁月长,觉时追忆始堪伤.十年烜赫南柯守,竟日欢娱审雨堂."
"天外峰峦排木杪,江边石气动云根.凭谁为谢东流水,好送寒声入故园."
"去水汤汤萦屿转,前山恰恰与云平.仆夫应怪微吟苦,宁识江头送目情."
"青山忽断开平陆,鸡犬人烟太古风.野老诛茅宁有意,一生身在翠微中."
"衰草连云鸦乱飞,荒城寂历澹寒曦.屋庐烧尽民居少,祗有青山似昔时."
"满谷千千万万红,含情一一待春风.难将朽质争娟好,拚却轮囷似老松."
"荒村渺渺不知春,三见篱边物态新.渐习鱼虾解蛮语,自疑元是魏塘人."
"莽莽暄风吹九州,春来何处不消忧.林间鸟语随时好,花里风光映日流."
"无复余声到耳边,衡门不闭亦萧然.风枝鸟语皆无赖,每向春晴聒昼眠."
"桃花远近火成堆,谁遣黄昏动地来.与使便成零落去,何如前日未吹开."
"题卷安西嗟妙迹,翩翩遥想翥龙鸾.那知偶落黠奴手,只作葡萄一斗看."
"庾翼神明还旧观,蕺山草树见挥毫.如今祗作葡萄用,惆怅遭离老虏曹."
"腾腾醉里十年事,睒睒窗前半夜灯.老去自堪愁作伴,雨声何用更凭陵."
"徧参初自浙江回,梵刹金铺始奂开.袖手却来岩下住,萧然一迳长莓苔."
"连阶澹澹方池水,拥槛煌煌百日花.遥想老丰秋雨夜,跏趺独坐听鸣蛙."
"双頬朱丹雪染眉,终朝一饭便无为.庭前柏是初年种,今见森森合抱时."
"当日追亡如不及,岂扵今日故相图.身如累卵君知否,方买民田欲自污."
"片云一去几时廻,好在江心碧玉堆.他时倘记珍台客,默坐犹能遣化来."
"睡起题诗寄汉濵,几年音信断知闻.何人为我持瓶去,满贮虚昙一饷君."
"屋里迷家张处士,上门指路上人谦.如今线索都齐露,拍手呵呵未是忺."
"白水环村漫漫流,天边浮绿远眉修.春晴一试登山屐,愧乏新诗与惠休."
"诗律遥追璨可流,安禅总不碍闻修.劝君着意捜新句,准拟他年有惠休."
"自从仞得无边界,宇宙方知狭陋生.时节短于羊胛熟,广轮才似一牛鸣."
"五云螭陛旧仙翁,来往琉璃一色宫.未到行人已能说,使君清与霅溪同."
"一舸乘风泛渺茫,来依芳杜雪鸥行.难将野服随宾履,七字聊参燕寝香."
"满目萧萧云气流,芭蕉梧叶共飕飗.松门尽日无来客,独与疏篁傲晚秋."
"每见营营止樊棘,不应遗矢未央宫.恐报苻坚笔端事,自疑今在洒心中."
"绿蓓繁时春欲暗,晓霜浓处信初来.今朝消息南枝露,知是微阳九地回."
"不著名身与句身,逈然超过亦无真.谁知终日腾腾者,便是当来本分人."
"都缘老罢无筋力,不是萌心有爱憎.他时聊作逢场戯,分谤图知我亦曾."
"未忘一笑杯盘乐,终爱忘言气味长.多惭居士梅花供,举世何人解识香."
"曩日不缘逃暑至,今朝端为探春来.梅花落去香渝烈,去去还应首重廻."
"若认诸空犹是妄,莫言众有便非真.今朝试遣木居士,问取头陀庵里人."
"齐国馈时堪出走,东山携处未生憎.道人莫谓全无念,行乐须知此日曾."
"乱蕊晚迎晴日暗,疏枝逈映暮山长.萧然一榻安禅夜,细雨轻风为发香."
"野泉决决贯城来,红紫商量次第开.尚想梅横却月观,遥知云雨暗阳台."
"晴空杳杳冥鸿远,阿阁沉沉社燕回.酬酢风光堪一醉,却虞蜂蝶浪相猜."
"冰花不省如斯暴,疑是吹沙打夜窗.莫遣沉阴增敌气,且将盈尺作农祥."
"朔风几夜相回薄,世路秪今多苦辛.擒寇可无悬瓠将,泛舟未许剡溪人."
"微王旧国云烟古,独氏空城睥睨平.故物祗应惟石濑,昔人曾此听寒声."
"古柏参天鹤不归,空余池水澹清晖.当时遗舄今安在,应作双凫过水飞."
"乱后生涯似转蓬,何堪送客值秋风.含凄试看东归路,只见青山绕汉中."
"日落边城旌斾愁,汉家鐡马正防秋.慇懃送子西征路,弩力班超万里侯."
"寿张种漆将为器,假用终能及里闾.我植青松期偃盖,苍然相对雪霜余."
"纷纷群木望秋零,独喜新松五鬛音.他年城郭人非旧,我始携锄𣃁茯苓."
"松水为资万事轻,萧然一室寄余生.劳君回去来相过,可见高人世外情."
"病余蒲柳惧先秋,妄想仙人十二楼.好住名山煮白石,他年因子问丹丘."
"经年于此忍朝饥,又见秋山草木腓.满口阳春无和者,却将锡杖向空飞."
"道人别我焦山去,拟卜穹岩毕暮年.帆来帆去澄江阔,我亦心驰落照前."
"口如布谷本无语,身似虚空何所还.观音岩逈出云雨,好住幽窗望小山."
"逌然谁识坐忘心,拥褐无言闭息深.庭竹自揺人语寂,终朝相对祗胎禽."
"清晨叩齿诵黄庭,綘阙珠宫会众灵.斋罢药炉深炷火,戯攀庭树作熊经."
"时人惟解爱芳菲,服媚香浓竟莫知.幽卧独怜芳气馥,世间惟有柳州诗."
"凄凄寒雨送余春,繁艳浓香慰病身.忽作暖风迟日想,慨然如在汉江濵."
"典刑虽有但伤心,芳气时来尚满襟.还似夏侯家众妓,隔帘聊听绕梁音."
"浅白轻黄皆异态,还如妬宠各低垂.暖风一阵涂香烈,午酒醺酣嗅蕊时."
"芳气时时侵鼻观,令人三复柳州诗.非因寂寞耽幽意,醉倒花间未必知."
"经时避地隐苍岩,世虑忘来万事堪.日暮独行南涧侧,遥依疏树望晴岚."
"日炙樱桃已半红,更薰花气满襟风.路傍谒舍蹲遗兽,应有荒坟在麦中."
"生憎丹粉累幽姿,故着轻煤写瘦枝.还似故园江上影,半笼烟月在疏篱."
"南枝昨夜雪初干,瘦质临风乱蘂繁.忆向溪桥曾驻马,却疑浑是雾中看."
"化工着意作幽花,疑是来从阿母家.寂寞沙村烟雨里,如看竹外一枝斜."
"山边幽路水边村,曾被疏花断客魂.犹恨东风无意思,更吹烟雨暗黄昏."
"黄帘绿幕护轻寒,犹忆当年叩画栏.红烛泪残人语寂,玉人曾隔绮窗看."
"不御铅华着素衣,玉奴风调似清姿.何郎不作凌风句,幻出江南烟雨时."
"庭下幽篁十数枝,令人偏记柳州诗.襄阳耆旧消除尽,清水驿傍应断碑."
"山磎荦确雾冥冥,瘦笋初从石罅生.开图细想经过地,记得南山步晚晴."
"秋霁无风日自曛,飞虫偪塞似屯云.老夫漂荡居夷久,祇恐乘空是廪君."
"顾兔霜余毫健如,铦锥妙手应时胥.临池自愧无功用,欲借僧房柿叶书."
"溟溟雨意若丝棼,银竹森森泻夜云.忆昔曾行两京道,还如孤驿枕边闻."
"病起回思欲去时,莵裘重到倍依依.青苔一径空行迹,门掩残阳翠碧飞."
"三泉退敌捐躯日,五岭逢纷去国年.皇天自古扶忠义,不必临风畏跕鸢."
"书来不苦瘴侵肌,却恐孤生厌食薇.春到自然群物遂,须知寒谷独增辉."
"聊城欲下乐生去,宣室厘成贾傅归.来往炎荒六千里,归来却得及春菲."
"漓水津头逢早春,桂林杨柳拂行尘.西园无限芳菲树,皆作新花诗主人."
"曾向花间醉玉巵,今年花发去年枝.君恩不赐泥封诏,春物翻成满地悲."
"几年竭节在颜行,去国谁怜道路长.自是君心知魏尚,不应微谏待冯唐."
"去时吊古愚溪上,归日读碑浯水边.不似柳州终抱愤,应同郭令欲扶颠."
"林邑回观山霭微,短亭杨柳弄晴晖.遥怜一骑登途日,逐客人人泪满衣."
"衡岳峰高刮眼明,行看浑异去时情.斜阳托宿沅江上,反听哀猿是好声."
"归计无成须绝望,幽居有意漫经营.自怜心异刘玄德,更喜年来髀肉生."
"上庸寒食已无花,山木青青吐嫩芽.此日伤心九原路,想无鸡犬祇鸣鸦."
"故园坟树想青葱,寒食风光泪眼中.自痛不如伧父子,纸钱犹挂树头风."
"寂历空堦惟落叶,黄昏古寺只栖鵶.高僧相对共无语,坐看西林消暝霞."
"寥寥空馆风号木,浩浩长云雪过窗.故国几重轻霭外,归心一夜满寒江."
"滩声吹浪城边壮,寒漏锵金枕畔揺.庭树不随群木落,霜风著叶夜萧萧."
"慈子为牛真自取,逢分卧箦亦何哉.我今病落无多恨,况复终同短髪埋."
"丧归荆楚痛遗民,修好行人继入秦.不待金仙来震旦,君王已解等寃亲."
"兴元双干名千里,字水孤根压九垓.岂但为君丈人行,谛观直恐是云来."
"繁香苦爱飘岐路,风雨何须送晚春.坐久绮霞明落照,屏雷亦解慰游人."
"玉池潄液自芳鲜,记得当初病渴年.抒井只应供爨用,不须全是鳯门泉."
"屐齿休令破紫苔,柴门无客不须开.雨余篱菊埋光去,木落前山献体来."
"中兴礼物事弥惇,献宅那知故事存.当日司徒功业就,旧居亦作奉诚园."
"汉家原庙厰雄规,欲及樱桃果献时.岂为夫人能体国,将军本不以家为."
"驯养经年聊伺晓,不须风雨迟明呼.年来颇学方仙道,拔宅他时从我无."
"庾亮楼前唯皎月,屈原祠下秖沧波.北人每到犹肠断,江月涵辉更若何."
"江城月暗山岑鬰,默坐但听巴水声.向使江清山月白,欲教迁客苦为情."
"但可摧颓悲失旦,不应风雨误司晨.书生久已垂华发,岂是当年起舞人."
"中原无事不粟马,散牧春皋荐草中.何必西来三万里,龙媒二骏是追风."
"徒观出塞十四万,讵觉权奇冀北空.不用执驱名校尉,但令苜蓿遍离宫."
"阴霭连朝昏广野,鲜飊终日漾书帷.可怜细雨轻寒夜,正是故园花发时."
"双凫旧作朝天计,一鹗新收荐士书.不惜持杯相暖热,白头慈母最怜渠."
"宰书三上已间闗,见辱功官又大难.当日之人定谁子,竟无名字在人间."
"映空终日但如丝,安得垂簷似绠縻.须作深秋霖雨想,要无遗恨欲晴时."
"别墅相望汉水傍,少年不省问丰荒.那知五十叨为郡,日为邦人虑雨旸."
"霜稻收余垅亩空,雨容和雾晚溟蒙.出门忽见丹青树,肠断家山柿叶红."
"天边崧少远微茫,犹想霓旌驻水旁.逸态瑰姿何处在,尚应遗恨寄君王."
"慇懃遵渚餽明珰,情托微波事渺茫.油壁却归天上去,沙晴空见水禽翔."
"轘辕伊阙两相望,草树离离自鬰苍.旧物祇余金带枕,夜阑空断九回肠."
"石竹为花品最微,当时曾入谪仙诗.新葩竞发迷形似,紫蝶翩翾缀碧枝."
"出郭循溪路向东,隼旟悠飏满春风.峰峦沐雾尚阴澹,桃李出墙能白红."
"皇恩力本劝农耕,老稚争随刺史行.杨柳垂村曲尘色,殊乡时节近清明."
"春泥滑滑不须愁,勉事深耕定有秋.沓障东南知更好,归来频上郡城楼."
"春到逢花犹眼乱,老来对酒便心降.须知渴肺难禁醉,鸭绿潾潾酌玉缸."
"鸟声撩乱喜春晴,诗思知随笔下生.桃李连村向零落,出墙犹有数花明."
"夭桃无力卧溪沙,杨柳阴阴胜士家.下马欲知留客意,棠梨故作后开花."
"漫漫积雪被岗坻,宜主当时有暗期.忽见梅花照夜发,祇疑犹待射雕儿."
"九回沉水新为髻,故绣裙襦穏称身.祸水歘来漂燎火,知几唯有淖夫人."
"魏宫怅望杨花去,汉掖齐歌赤鳯来.淫蛊到头成底事,荒田野草但堪哀."
"汉武余威信未穷,单于来见未央宫.如何运偶鸿嘉主,樊嫕宫中作女戎."
"燕燕承恩住远条,初能顺息度寒宵.如何不以斯术进,却使甘心慎恤胶."
"赤鳯谩言最可伤,君王不谓有他肠.并疑池上将仙去,祇恐留连为侍郎."
"合德来嫔帝甚欢,温柔乡里胜求仙.武皇虽被白云误,犹得垂衣到暮年."
"山风飒飒木萧萧,挑尽青灯夜正遥.但得诛茅临涧水,长年饮酒咏离骚."
"春余白髪日萧萧,无复当年湖海豪.为吏应须长孙子,裁诗要及九牛腰."
"山中处处罢芳菲,众绿成阴绕碧溪.薄暮鸟栖云气恶,满林风雨杜鹃啼."
"远投僧舍青烟畔,夹路松音钟磬幽.试倚危轩望乡邑,三巴日暮远峰稠."
"烟岚云树两微茫,迁客西来正望乡.若值秋风小摇落,祇应无奈九回肠."
"峰峦绵亘几千里,半霁半阴轻霭中.僧房借榻睡初足,满谷笙篁松桧风."
"阳阳春物已离披,豺虎纵横万事违.沉痛新阡一来省,却随江燕又西飞."
"不雨经时气若焚,共欣疏点夜深闻.平明忽卷重阴尽,可是风师待策勲."
"细叶萧萧拥痩枝,石间新笋迸根迟.轻筠为使儿童护,待看娟娟解箨时."
"天孙洗黛作灵泉,山腹空明一镜圆.不用奔流出山去,人间浊浪正浮天."
"嗟余是客仍为客,叹尔真山似假山.当日访珪能玉没,端由生不近长安."
"时事任从儿辈说,新诗谁得老夫降.鬼名罢检秋堂静,卧看风枝动晚窗."
"乱后有谁三径足,日长如我几人闲.夕阳尽处春容好,更赖青云作远山."
"兰茁梅枝两竝奇,高标真不负深知.风轻雨细春寒夜,正是清香发越时."
"浅绿深藏垂翠葆,娇红巧傅刻缯花.南游只在元楼客,坐入合香居士家."
"崇兰梅蘂竝时芳,更得春风为发扬.还似高人有常德,年年只作旧时香."
"季末慆忧事可嗟,本根已拨尚肥家.那堪事异荀文若,空费君王十四车."
"临水桃花已乱飞,向人浑似诉离披.溟蒙细雨春风暴,还是青林生叶时."
"西来一水古今绿,峡里诸山天下奇.非是愚溪溪上客,未应轻作此山诗."
"惊湍绝壁穷天险,山水如斯世莫知.林邑峰峦瘴江水,发挥须待柳州诗."
"一雨稻畦春水足,苦遭鸣蝈故相喧.不妨信马东城路,行看林花落古原."
"平生过眼无穷景,未省经行有此奇.烟雨连山催去棹,不容青壁更题诗."
"莽莽屯云接四溟,直疑天漏地维倾.此生觊望尽灰冷,但愿耳边无雨声."
"案上文书任作堆,病无心力更翻开.前陂万顷平如砥,挂上西窗看雨来."
"客恨如酲何日醒,满空烟雨昼冥冥.垂帘竟日无余事,隔叶流莺独坐听."
"春水悠悠绕废台,竹舆幽轧转城隈.路人不解知逐客,谓是寻春湖上来."
"城国排云锁病身,岂知城外物华新.非缘放逐循墙去,不见西湖万顷春."
"六年相见倍相亲,欲话离忧恐怆神.莫惜维舟连夜语,三巴雅旧更无人."
"悠悠寒日傍城闉,风蹙微波作细鳞.莫怪此江清见底,屈平曾向此投身."
"云烟出没葛蔓岭,蜀锦开张枫树林.连天寒雨何时断,一室空山黄叶深."
"漫山麦垅已青青,云压群峰未肯晴.泥行若畏荒蹊险,悮听风声作雨声."
"嵯峩千仞永康山,石路终朝转屈盘.政恐乘高伤远目,忽然烟雾锁峰峦."
"农夫秧稻满畦水,行客跨骡无树陂.热风吹面日方午,忽见绿岩冰柱垂."
"夹日赤云方变火,行人渴肺欲生尘.飞流百丈垂虹冷,愧尔山中宴坐人."
"水畔平沙如积雪,滩心狠石似群牛.如何夏日千雷怒,今作寒宵呜咽流."
"微江春水绿于蓝,两岸花开雪满岩.纵棹中流望山顶,晴云如絮乱毵毵."
"叠浪一滩翻积雪,连峰千里送青螺.微王建国犹来古,山锁丛祠瞑色多."
"转山溪溜碧涓涓,一勺芳甘信所便.盖代伟人今卜宅,敬君还似老翁泉."
"银山卷浪万雷鸣,渚水诸滩险永清.平日垂堂犹自戒,年来轻作二江行."
"南讹溽暑方流汗,北陆凄风已裂肤.江介寒暄真叵测,袗𫄨重茧在斯须."
"长江依旧循荒垒,零落遗民有几家.莫伐城边旧桃李,为怜曾发乱前花."
"中宵澍雨平明歇,诸岭晴阴各自分.偶来共就藜床坐,时看前山出白云."
"已向魏塘经四白,又开北户纳凉飔.祇应长作窗中客,会见蓬莱清浅时."
"吴俗春来鬬画船,疾驱波上若飞烟.去春放逐曾观此,伐鼓声中又一年."
"昔年长恨春归晚,及到春来又恐残.今日摧颓萧寺里,闭门一任岁将阑."
"人生一世竟何哉,老去万缘如死灰.爱惜分阴成底用,不如恶梦早醒来."
"骚人竞赋惜春诗,为惜花飞万点时.唯有农家爱春尽,黄云堆麦雪抽丝."
"倾摧汉祚是安昌,祇恐狂澜世莫当.自古忠言宁尽用,老臣得不戒王章."
"李公白髪已如丝,肯惜忠言负主知.事大不应回一语,知君不作上官仪."
"荦确南山路,丛筠冒水生.寒梅销落尽,犹有数花明."
"文章足并汉西都,老大时时有著书.共叹微言追正始,不徒能赋似相如.代言方伫如纶诏,揽辔今乘刺史车.他日来归司帝制,未应褊狭效王舒."
"因依置屋偏,旧栖鹄地.杂花挟径深,竹树交柯际.古人谋适野,放浪聊自肆.谁识郡斋边,斯堂眇尘世."
"碌碌红尘三十年,一官今喜赋归田.此行正值鲈鱼美,好向鄞江买剑船."
"横江一片碧,携鹤上渔船.收纶不成下,却抱钓竿眠."
"内家新赐密云龙,只到调元六七公.赖有家山供小草,犹堪诗老荐春风."
"仇池诗里识焦坑,风味官焙可抗衡.钻余权幸亦及我,十辈遣前公试烹."
"浩荡秋光里,扁舟过德清.楼台占山影,鹅鸭乱溪声.小饮经年别,清歌一邑惊.娟娟照人月,还忆谢宣城."
"平湖阻城南,长淮带城西.壮哉金斗势,吴人筑合肥.曹瞒狼顾地,苻秦又颠挤.六飞驻吴会,重兵盾边陲.绍兴丁巳岁,书生绾戎机.郦琼劫众叛,度河从伪齐.苍黄驱迫际,白刃加扶持.在职诸君子,临难节不亏.尚书徇国事,既以身死之.骂贼语悲壮,摏喉声喔咿.呜呼赵使君,忠血溅路歧.在职乔张实大将,横尸枕阶基.至今遗部曲,言之皆涕洟.法当为请谥,史策垂清规.法当为立庙,血食安淮圻.奈何后之人,邈然弗吾思.居官潭潭府,神不芘茅茨.冤气与精魄,皇皇何所依.所以州州内,鬼物多怪奇.月明廷庑下,仿佛若有窥.謦欬闻动息,衣冠俪容仪.士民日凋瘵,岳牧婴祸罹.一纪八除帅,五丧三哭妻.张侯及内子,遍体生疮痍.爬搔疼彻骨,脱衣痛粘皮.狂氓据听事,夫人凭指挥.玉勒要乌马,云鬟追小姬.同殂顷刻许,异事今古稀.磊落陈阁学,文章李紫微.筑城志不遂,起废止于斯.杜侯在官日,夜寝鬼来笞拔剑起驱逐,反顾出户帏.曰杜二汝福,即有鼓盆悲.德章罢郡去,厌厌若行尸.还家席未暖,凶问忽四驰.安道移嘉禾,病骨何尪羸.于时秋暑炽,絮帽裹颔颐.余龄亦何有,干在神已睽.师说达吏治,通材长拊绥.东来期月政,简静民甚宜.传闻盖棺日,邑里皆号啼.近者吴徽阁,鱼轩发灵輀.营卒仆公宇,厩驷裹敝帷.行路闻若骇,举家惊欲痴.昔有邺中守,迥讳姓尉迟.后周死国难,英忠未立祠.及唐开元日,刺史多艰危.居官屡谪死,未至先歔欷.仁矣张嘉祐,下车知端倪.庙貌严祀典,满考迁京畿.兄弟列三戟,金吾有光辉.吴竞继为政,神则加冕衣.自此守无患,史书信可推.伯有执郑政,汰侈荒于嬉.出奔复为乱,羊肆死猖披.强魂作淫厉,杀人如取携.其后立良止,祭祀在宗枝.罪戮彼自取,祸福尚能移.族大所冯厚,子产岂吾欺.寒温五种疟,踸踔一足夔.或能为病祟,祈祷烹伏雌.况我义烈士,品秩非贱卑.凛凛有生气,为神复何疑.勺水不酹地,敢望壶与蹄.片瓦不覆顶,敢望题与榱.邦君寄民社,此责将任谁.既往不足咎,来者犹可追.傥依包孝肃,或依皇地祇.经营数楗屋,丰俭随公私.丹青罗像设,香火奉岁时.尚书名位重,正寝或可施.吕姬徇夫葬,义妇严中闺.清贤列两庑,后先分等衰.当时同难士,物色不可遗.张陈李鲍韩,势必相追随.德章病而去,去取更临时.尊罍陈俨雅,剑佩光陆离.匠事落成日,醮祭蠲州治.青词奏上帝,册祝告神知.若曰物异趣,人鬼安同栖.兹焉卜新宅,再拜迎将归.悲笳响萧瑟,风驭行差池.穹旻亦异色,道路皆惨凄.巍峨文武庙,千载无倾欹.使君享安稳,高堂乐融怡.岂弟布惠政,吉祥介繁禧.遂纡紫泥诏,入侍白玉墀.斯民获后福,年谷得禳祈.坎坎夜伐鼓,欣欣朝荐牺.人神所依赖,时平物不疵.中兴天子圣,群公方倚毗.明德格幽显,和风被华夷.典章粲文治,昭然日月垂.臣工靡不报,秩祀当缉熙.四聪无壅塞,百揆钦畴咨.咨尔淮西吏,不请奚俟为.露章画中旨,施行敢稽迟.太常定庙额,金榜华标题.特书旌死节,大字刻丰碑.碑阴有坚石,镌我庐州诗."
"晓出白下门,东山耸孱颜.脱身廛市中,办此一日闲.西风忽凛冽,秋容著坚顽.烟树小摇落,寒云起斓斑.但惊节物变,敢辞登陟艰.诸峰互崭绝,落势相回环.盘固建康城,俨若呵神奸.造化钟英灵,尽压东南山.厚疑接坤轴,高欲窥帝关.太平严梵刹,华屋罗千间.向来劫烧灰,旧观初未还.象教岂易灭,佛力不可扳.风雷运梁栋,斤斧勤输般.会见落成日,千门响铜环.山僧肯分甘,我亦诛茅菅.人生少会心,胜处天所悭.归鞯理残照,欲去仍跻攀.后会倘可约,此兴殊未阑.祗恐俗士驾,频来遭诋讪.哦诗记幽讨,賸语君其删."
"山扼平湖蓄不东,地分南北指㧑中.二关形势千年壮,三国英雄一笑空."
"出郭悠悠信马蹄,荒烟衰草不胜悲.江南旧事无人记,时有龟趺载断碑."
"春过潇湘渡,真观八景图.云藏岳麓寺,江入洞庭湖.晴日花争发,丰年酒易沽.长沙十万户,游女似京都."
"似有楼台处,微闻钟磬声.溪横前路绝,人在别峰行.天远水云淡,春深花柳明.如果解尘鞅,亲和法王城."
"大麦半枯自浮沉,小麦刺水铺绿针.山边老农望麦熟,出门见水放声哭.去年涔涔七月雨,秋田不收一粒谷.只今米价贵如玉,并日举家才食粥.小儿索饭𫈉前啼,大儿虽瘦把锄犂.晴时和麦耕荒陇,正好下秧无稻种."
"平沙漠漠雁翩翩,两岸菰蒲水拍天.小艇得鱼撑月去,一声孤笛破寒烟."
"楼殿起山巓,无尘地自偏.松廊暗云雾,粉壁艳神仙.名姓藏丹府,衣冠访洞天.幼舆丘壑质,定合老松泉."
"老去丹心在,愁来酒兴浓.江山遗古意,云水淡秋容.落日孤村笛,微风远寺钟.平生善知识,却忆妙高峰."
"不应无酒饮公荣,且与园花作证明.我已闭门为独乐,君能让畔喜双清.莫教佛法无多子,却怕诗人太瘦生.好是柳丝饶意态,故垂浓绿著嘤嘤."
"芜湖还似鉴湖春,我亦归来贺季真.好赋俱陪招隐士,耦耕长似问津人.襟怀处处尊前好,花柳番番雨后新.谁道只凭诗遣兴,却因雕琢费精神."
"久雨不晴,一箭两垛.鼻孔一时没烂,且道是谁之过.赖得老赵州,出来为你勘破.日轮天子现扶桑,谁管西来闲达磨."
"万仞崖头打一推,待渠绝后复苏来.活鱍鱍禅须自悟,万重关锁一时开."
"皎皎松上月,泠泠手中琴.一弹飒灵飚,再弹驱层阴.铿然发清响,窅皛延余音.流光复徘徊,空林转萧森.象器无乃泥,天人谅何心.邂逅若有得,俯仰还自吟.太音寄寂寥,内景涵静深.山空夜将宴,微露沾衣襟."
"御笔封题墨未干,君恩重许拜金銮.故乡若问登科事,便是当初老榜官."
"信叟归去来,三界无安不可住.西方净土有莲胎,愿去来."
"亭临流水上,地接古城隈.日永簷楹静,春深锦绣开.鸥随清漾远,风杂乱香来.怀咏北山檄,招邀翠作堆."
"碧水通三径,高风重五侯.知深丹扆眷,未许赤松游.山简暂为郡,齐公晚得周.会攽滨海诏,再运钓鼇钩."
"三年冷眼笑吹竽,世态炎凉我自如.却怪天公亦人事,入邦便有雨随车."
"夜凉时到此亭中,舞袂掀髯几许同.竹叶旧曾浮大白,绛囊新喜擘轻红.若为遽舍风千叠,未苦能留月一弓.只尺玉峰应好在,欲招鸾驭下空蒙."
"二苏翰墨仙,同谪百蛮里.时有田舍翁,结茅住行李.迩来三十年,闻名辄掩耳.天定能胜人,稍复蒙料理.公卿寻断编,台隶藏敝屣.败屋亦见修,变故乃如此.开轩画遗像,凛凛有生气.却恨封德彝,不见盛时死.兄弟对床眠,此意孤一世.骑鲸傥相逢,笑人真好事."
"金地无尘俯碧湾,苍藤古木获幽闲.老僧袖手垂杨里,静阅渡头人往还."
"穿云策杖岸乌纱,来访南山羽客家.九转既成丹灶冷,半池烟水浸桃花."
"堤边草色绿茸茸,堤上桃花落尽红.细雨斜风三月暮,一年春事客愁中."
"楼前春水碧弯环,柳外愁心千叠山.立尽残阳人不见,东风无赖莫凭阑."
"人生寄浮云,世味如嚼蜡.宁分螬半食,肯逐乌三匝.纷纷相彼我,此道方噂沓.君看王孙猨,爱恶卒难合.吾侪异市道,所贵相知心.临分倾意气,泣下时沾襟.古来耿介士,不憩恶木阴.茫茫天宇间,四顾徒悲吟."
"豫让能报国,程婴能保孤.虽复千万年,名与日月俱.即今天壤间,斯人焉可无.临风每遐想,泫然重嗟吁."
"渥漥困盐车,帖耳声复吞.驽骀饱栈豆,嘶鸣尚轩轩.向来沟中断,青黄即牺樽.薰莸既同器,玉石且俱燔.物理安可齐,我今欲忘言."
"萝翠松青护宝幢,烟波万里送飞艭.真人旧有吹箫事,俱傍明霞照晚江."
"披云佳处对青山,何必登高纵远观.岩谷幽深无限景,可怜多是等闲看."
"愁见干戈起四溟,恨无才术济生灵.不如痛饮中山酒,直到太平方始醒."
"流落南来自可嗟,避人不敢御铅华.却怜当日莺莺事,独立春风雾鬓斜."
"上元愁云在九重,哀笳落日吹腥风.六龙驻驆在草莽,孽胡歌舞蒲萄宫.抽钗脱钏到编户,竭泽枯鱼充宝赂.圣主忧民民更忧,骄子娇媟天天不怒.向来艰难传大宝,父老谈言似仁庙.元年二月城下盟,未睹名臣继嘉祐.哀痛今年尘再蒙,冠剑夹道趋辞公.神龙今在九渊卧,安得屡困蛟蛇中.朝廷中兴无柱石,薄物细故昭帝力.毛遂不得处囊中,远惭赵氏厮养卒.今日君王归不得,倾城回首歌悲啼.会有山呼间动地,万家香雾烧天衣.胡儿胡儿莫耽乐,君不见夕月常亏东北角."
"北风吹晴屋满霜,翁儿赤体悲无裳.闺中幼妇饥欲泣,忍饥取麻灯下缉.一身勿暇私自怜,鸣机轧轧明窗前.织成五丈如霜布,翁作旋襕儿作袴.明朝官中租赋急,依然赤体当风立."
"朝来五马去寻春,谁信家家甑有尘.枕藉道傍宜细问,恐非芳草醉眠人."
"善画无根树,能描朦𦡂山.如今身贵也,不肯与人间."
"东游心渺渺,趼足步迟迟.马驿黄茅路,人家白竹篱.归云横断岭,落日映荒陂.何地可容足,长哦招隐诗."
天教春信到寒乡.波中船舫来还去.
"柳绿桃红春昼永,家童唤起睡中忙.偶然日下音书至,回首江城又夕阳."
"男耕女蚕治有余,使君何不思.使君策马城南隅,妾归深阁缫新丝."
"襟吴控越莽无幅,银涛漂磕青山蹙.水底隆隆晴亦雷,鲸鲵凭之鸠提取族.大者为蛟小为蛤,吐光便欲凌日月.地纬夜拆霜镜枯,触山飞沫天地白.芳饵频施巧不吞,云输雾委长儿孙.撼岳吞舟逞大力,日月已坠爝火尊.昨闻渔人谋其曹,整罩施网弥江皋.药程倾湖湖不流,涸智殚技将安逃.蛟子虾孙泣如雨,沈虎泅鹿惨无语.吁嗟河伯灵何存,鸣鼓聚市遂若此.就中大鱼最有神,夜入深宫控紫宸.竭泽而来拂帝意,浩荡乾坤雨露新.千秋万岁颂乃公,鳄鲸无所施其雄.延津灌莽饮大泽,鱼安于下鸟翔空.君不见然犀烧燕水族寒,咫尺之水多危澜.活女诲女恩无极,枯鱼何事泣河干."
"春风荡漾花如织,排摈深岩天地窄.桃李芳菲鬬艳阳,嫣痕尽染胭脂色.含丹欲吐娇不胜,獭髓遥分点琼额.杨妃睡足口无语,嫁作游丝怨风雨.花神泣罢还欲诉,不愿柔枝荐繁市.愿得常亲君子傍,秋深静绾紫绡粧.孤桐独立擎素月,芙蕖零落无辉光.瑶枝重整临秋水,蓼蒲历历羞无香.赏心况有双凫仙,琴声夜夜醉婵娟.碧霞觞泛海棠醉,曲栏丽影何蹁跹.君不见南朝百里花无数,郁郁纷纷吐烟雾.载岁无人禁采樵,丹干琼姿尽摧仆.兰蕙当门动见锄,草间惟叹璇霓卧.兹花胜植瀛蕊苑,一承顾盼犹未晚.冉冉临窗如有心,嬛舞清歌乐事远.蔓露凝霜色倍妍,夔州何独无诗篇.兹花有诗便不朽,吁嗟托根良不偶."
"玉霜斜舞桐枝湿,析木荧荧石鲸泣.芙蓉子夜卸秾粧,药雨纷糅琼饮急.琼楼玉宇微寒生,氤氲暖气出元英.白鹿观中香粉散,灵女祠前箫鼓鸣.木奴千树绽浓绿,太济粼粼黑鸟浴.真腊灯光射紫薇,汉宫齐唱凤来时.彩虹不逐天驷流,公子初成狐腋裘.尚衣日日颁红锦,挟纩犹深边士愁.五凤习习起兰泽,龙篆新盘大府历.黍臛松醪次第陈,野老欣然爱冬日.暖炉高会乐未央,鸿雁南飞百草黄.东君欲逗春消息,独遣桃花鬬橘阳."
"偶上峨嵋岭,悠然对夕曛.孤峰擎落日,古殿宿寒云.石暗松涛作,天空鹤唳闻.幽寻惬素抱,世态自纷纭."
"英雄不世出,竖子自成名.谁谀美新笔,曾怜覆楚兵.轻霜零病叶,急雁过寒城.入夜愁无似,悲笳处处声."
"已将夙昔志,抵掌为君陈.笳鼓悲吴地,须眉忆汉臣.梅花凭夜发,柳色司年新.此夕关河客,应输夜卧人."
"草草出门去,孤帆落暮烟.笑谈卿宛在,辛苦梦难传.雨礴蛟龙窟,云乘橘柚边.从来轻远别,此夕倍凄然."
"束髪鄙章句,清狂天下闻.戋戋招隐赋,草草送穷文.扪虱轻王猛,驱车揖范云.皇家疏结网,麟凤自为群."
"弹铗复尔尔,登楼向落曛.烟深横白鹭,枫老宿彤云.松牖寒威入,琳宫远磬闻.自然能远俗,无复赋离群."
"不与渔樵狎,宁知世事非.功成枯战骨,髪端误儒衣.风雨槐阴梦,仓黄斗柄微.东邻瓜正熟,把酒裛清辉."
"日暮悲笳起,孤衾入梦寒.沙飞桐鹊隐,草蔓石鲸残.龙战知何极,乌栖转未安.幽燕多老将,壮气满桑干."
"遂惬耽幽兴,披襟坐水湾.松枯涛不作,鸥澹梦常闲.漏月宽樵径,吞星避钓环.年来悲跼蹐,聊此破愁颜."
"一迳多幽色,孤云护短扉.闲阶竹影瘦,低岸稻花肥.委翠秋林晚,伤弓宿鸟稀.何时携斗酒,掬水弄清晖."
"缓步沿溪曲,幽寻惬赏心.散烟依瘦竹,开网活枯鲟.短袖仍牵树,秋声半捣砧.农谈喧隔岸,不畏世机深."
"乱世功名易,幽人愧素餐.草深迷乳兔,弓燥泣飞鸾.燐火排窗入,溪声带雨寒.行吟殊足乐,回首羡弹冠."
"踪迹忘疏密,情怀历晦明.携琴时一至,倒屣辄相迎.枕发中郎秘,尊余北海酲.浣花多胜侣,风雨话深更."
"曲径通禅室,藜床独著书.玄心栖物外,高论接皇初.雨过苔退淡,窗虚梅影疏.年年愁作客,为尔一停车."
"对酒拂吴钩,光随湖水流.碧寻堤上草,红落竹边楼.春老莺啼倦,山空鹤唳收.买花钱欲尽,何事再句留."
"地僻僧栖隐,茆庵曲迳通.云浮秋水白,霞夺蓼花红.野鸟当窗下,疏烟入画中.采菱人未散,归棹且从容."
"取次梅花放,樽前白雪楼.人非分洛蜀,才岂逊曹刘.姜桂存余辣,芝兰忆旧游.文章千古事,未许卧南州."
"第一峰头逢九日,振衣直上莫踌躇.丹梯苔冷仙人迹,祇树云深帝子居.图画天然看不厌,啸歌自得意何如.茱萸醉插游丝倦,雁影参差夕照余."
"意气深投倾盖时,惜君才大爱君痴.应知摩诘诗中画,都是将军画里诗.放眼莫嫌吴地窄,探奇偏向禹陵迟.片帆千里悬明月,不屡滔滔九曲思."
"帝廷咨牧拥金瓯,南顾应宽万里忧.自是书屏多异绩,何劳仰屋叹无筹.六桥垂柳萦苍珮,三竺飞花拂翠裘.遥望云山千里隔,福星欣照□□楼."
"曲径秋高竹影斜,多君此日淡浮华.笛声远落幽人泪,月色清宜孺子家.世事尽劳五斗米,我来常醉一园花.不须更读闲情赋,元亮风流自足夸."
"湖南几曲石桥底,细雨蒙蒙暗碧溪.欸乃渔歌声不断,参差桑树望中迷.花田香散泥初湿,柳圃烟深莺乱啼.此地千年多买犊,耕男谁复怨征鼙."
"金门射策尽名贤,谁似江南阎子然.白虎谈经知独步,苍松入梦已多年.凌云赋笔雄千古,倒峡词源倾百川.若忆古人愁绝处,西陵花柳日芊眠."
"萧萧竹影闲桐阴,有客携琴慰素心.秋老登楼频作赋,愁深抱膝共高吟.招寻丛桂香初散,快读残书酒满斟.莫恨龙门策未报,十年声价重南金."
"临风长忆听涛吟,携铗重来感慨深.白首如新交自古,丹砂欲就老偏侵.猎微阁上传佳句,宿影亭前话夙心.花萼虽零月正朗,斗中元气待君斟."
"高卧烟萝饮上池,姓名独许古人知.我来欲补洪家传,入坐先寻沈约诗.舒卷闲云看不厌,参差玉蝶放偏迟.殷勤送客过方井,古道真堪照一时."
"梅花引我入溪深,半绕青松半翠林.已耐岁寒成好友,还将春色作幽岑.苍烟踏破鞋无迹,明月挑来杖有心.赢得清芬盈客袖,莫愁归路暮云侵."
"梅花才落见桃花,欲问桃源路转赊.直上翠微开眼界,饱餐赤饭养心芽.句留客屐诗中画,烂漫天真阁外霞.面壁老僧曾悟否,山猿已报夕阳斜."
"论交常忆少年时,耐久如君倍足思.金马不移孺子节,石麟肯负志公期.经霜傲菊依幽径,漾月修篁种曲池.六客衔笺烂似锦,莫嫌野鹤故来迟."
"江西美景闻天下,君上湖亭意若何.吞吐晴光千浪暖,卷舒云气两峰多.阳春有脚归花柳,芳草无心恋绮罗.力倦翻嫌花路浅,振衣再拟一同过."
"浮屠百尺绝花尘,一望霜林暮色匀.啸傲自然能远俗,步趋何必不人.参军帽落嘲谁解,□□□残草作茵.却羡东篱陶处士,菊花犹插碧纱巾."
"江色侵枫冷,松风入暮幽.莫愁樽酒尽,明月在高楼."
"紫雁高飞晓雾浓,西风峭削玉芙蓉.谁携谢朓惊人句,更上吴山第一峰."
"山僧才到雪岭,打就无底铁船.使人真觉海中,运载情与无情."
"雪峰五月五日,不假神符妙术.只有顶门一锥,铁佛也须汗出."
"千五百众雪山住,无面软饼裹露柱.横咬竖饱便休,莫倚他门傍他户."
"月生一,上下四维无等匹.月生二,须弥拽脱虚空鼻.月生三,明正为南方尽南."
"雪峰山中解夏,三门开放两边.去底观音势至,来底文殊普贤."
"石霜山中独虎,生得三脚驴儿.走过萍实楚江,踢倒湖南长老."
"寒山舞,拾得笑,丰干一曲无羌调.啰啰哩,哩哩啰,近是秋林落叶多."
"法法本来法,无法无非法.何于一法中,有法有不法."
"低头不见地,仰面不见天.欲知白牛处,但看髑髅前."
"一沤未起,古帆未挂.风信不来,无人举棹."
"雪峰禅,无星子,只见升堂打鼓.赚得大众上来,近日山中有虎.长至令晨,颠言倒语.祖师心印,堪作何用.无位真人,屎也不直.独步青霄,徒夸好手.和泥合水,罕遇同流."
"啐啄之机,暂时话计.清虚之理,不可依凭.执之失度,必入邪路.东海鲤鱼打一棒,陕府铁牛两角折."
"不是风兮不是幡,祖师端的广南蛮.夜深趁得曹溪渡,失却番禺两岸山."
"马师瞎却亮师眼,一入西山更不返.我有二十二藤条,寄与山中这担板."
"楚王城畔水东流,淮海维扬是九州.芦管一声春梦破,斜阳还在树梢头."
"说似一物则不中,个是南岳让和尚.东山早曾与么来,带累同行俱吃棒."
"新妇骑驴阿家牵,潦倒禅翁雪满颠.不解炉头煨死火,客来偏爱出人前."
"大食波斯饮百杯,停杯把挹万人魁.送风使过黄牛峡,不问瞿塘滟滪堆."
"德山棒,临济喝,寸刃未施先败阙.丛林尽谓是上机,明眼衲僧也大屈."
"庞公惭愧全无,马祖慈悲心大.直饶吸尽西江,东山未向伊道."
"引鼻拽回野鸭,元来却是家鸡.不管晦明风雨,才到五更便啼."
"身披粗布伽梨,手把大木槵子.天寒坐火炉头,动是说蛇说虎."
"我手何似佛手,拈起扇子擗口.打落帝释花冠,却是寒山扫箒."
"我脚何似驴脚,车轮顿生八角.三千刹海波澄,一阵西风叶落."
"人人尽有生缘,落花流出桃源.过后再寻无处,满蓑烟雨渔村."
"佛手驴脚生缘,三山影落中天.武帝多方学道,王乔端坐神仙."
"一等作野狐,堂堂大丈夫.徐行青草岸,踏破洞庭湖."
"钱塘潮头来,成都药市集.叵尀汝州风,吹落毛僧笠."
"南瞻部洲鉏地,东弗于逮种麦.西瞿耶尼拽磨,北鬰单越吃面."
"百书不如一归家,千闻不如一见面.既归归见复何为,解道德山无佛殿."
"泥人煅就九转丹,石女一吃乘飞鸾.天门九重弹指间,再拜天帝除天官.瓜期既及风驭还,海变桑田知几番.又寻东山访平安,去时与偈墨未干."
"戳瞎大地众生眼,夺其一切资生物.尽情推入大火坑,听从阿耨池中出.然后为念普安慰真言,唵摩尼佛㖃屈聿."
"两头蚯蚓呈三要,五眼胡孙念八还.老蚌吞除龙树月,瞎驴撞出赵州关."
"六国朝阊阖,三山插杳冥.禅流相借问,冬后一阳生."
"海蚌直儱侗,不类海蠡儿.开口便见胆,也好与一槌."
"咸通已前,正与么㖿.绍兴之后,端的别别别.松山撑破秋空月,毬门有路没遮栏,五月取霜六月雪."
"随随昔昔,是这个贼.簸土扬尘,驰南走北.一棒打杀,狗也不吃.后来不肖儿孙,个个一模脱出."
"去一得三,添六成四.有口无舌,有眼无鼻.写得十成,以何为是.挂在大目溪头,恰似守桥土地."
"这汉一生担版,垂老出来住院.清真气味全消,恶业因缘顿现.说禅罔圣欺凡,乞食走州历县.试看帧上传来,辊得成甚觜面."
"咄这老冻齈,是甚么面孔.似马头又圆,谓驴耳不耸.有毒鳖鼻蛇,无底破漆桶.徧处持来搅聒,十分是个灭胡种."
"一字不著划,古锦写回文.寒山指拾得,斗柄插雷门."
"濯锦江心一沤发,清涨四溟波浪阔.引得风流小玉归,无限龙鱼遭搅聒.紫罗帐里明月珠,把作栗蒲撩乱榝.一方孤迥峭巍巍,十字纵横活鱍鱍.我昔堕渠齑瓮中,倔强依前淹不杀.而今寰宇幸清平,谁道岷峨在天末.昨夜西风撼太虚,石牛惊走泥牛喝.一吸沧溟彻底干,憍梵钵提长吐舌.大悲千眼擘不开,无言童子空忉怛.炷香为寿阿僧祇,绍兴五年八月八."
"曹溪大士出现世,谁其侍者道人利.雷轰电激槌拂间,涓滴无遗水传器.而今底事难覆藏,盖是火后茎茅长.未言字字负此老,且要浩浩流诸方.最初有个𫍢讹处,徧示知音著何语.东山有语人未知,请问东湖老居士."
"惊世文章梦里花,出尘悟解眼中沙.怪来不打这鼓笛,亲见江西老作家."
"一槌从使口如鼻,百炼谁知方入圆.莫怪野人高索价,从来佛祖不曾传."
"黄龙室内三关语,赵老青州一布衫.何事临分无别说,则川庞老是同参."
"试问同参参底事,华亭秋晚水如天.离钩三寸无人会,风起芦花落钓船."
"今者丛林走大声,不言无眼只无睛.愿公善保千钧重,莫管他家热椀鸣."
"琉璃瓮中走却鳖,惊起波斯一夜寻.天晓不知何所见,大悲菩萨是观音."
"霜髪垂垂老不休,铁船无底更随流.儿孙莫讶得鱼少,盖谓翁翁是直钩."
"北鬰之南瞻部洲,纵观谁是老人流.大千一网平收了,坐看儿童乱下钩."
"短筇初把探深深,展尽神机被陆沉.搦杀未偿当日恨,翻身谁识此时心.不离左右金为土,别有生涯土作金.既去后来应请问,莫言曾到此山阴."
"绍圣五年戊寅冬,王母吞却嘉州像.觉来扪腹喜且惊,一朝生出这和尚.锐头长身碧两瞳,众聚说法声如钟.少年蹈断象骨路,出处大类飞山翁.老而益健难近傍,德山缩手临济让.善财尽力无处寻,又是经行别峰上."
"南询士,标致殊,发言落落中疏疏.瘦藤一握铁相似,孤身万里云不如.作者前,致一问,分明直得绳床震.失脚踏翻楼阁门,通身不挂毗卢印.佛祖言,甚热椀,一剑当头百非刬.大展禅宗定古今,火里蝍蟟三只眼."
"空王子之空而灵,拈起钵饭忘了羹.一生看经不识字,总十二部为一句.一生说禅不动口,喷嚏也成师子吼.阿呵呵,黄面瞿昙争奈何.咄咄咄,是甚衲僧臭皮袜."
"空王子,出空门,敏于选佛讷于言.老少同科无异学,尽倾阿耨作词源.龙虎榜,辉乾坤,一字元无作么分.汝见是汝为第一,我见是我作状元.有惊群,有独脱,可中丹桂和根拔.把作枯柴灶里烧,谁能更著空王褐.只如剑,成家活,不犯锋铓有生杀.莫似章分句解徒,望却龙门头枿枿."
"禅家流,悟自己,开眼曹溪十万里.况行机路守心空,病渴移家阳燄里.渴转渴,水又非.抬头不觉雁南飞.文殊堂里万菩萨,大唐国内无禅师.或行棒,或行喝,棒喝交驰如电掣.不容眨眼入思惟,忽把虚空敲出骨.地神恶,天神悦,陕府铁牛得一橛.且等东山睡觉来,大掌连腮咄咄咄."
"蜀川老觉家潼川,怀中交子是铁钱.三年听讲大慈寺,执卷问之不识字.三年参禅大隋山,盖龟劫火犹颟顸.瞿塘忽放铁船下,不问滟滪堆如马.逆风使过荆湖南,焦荔林中来放憨.同风莫倚闽与蜀,饮水更须防蛊毒."
"支提天冠千眷属,龟山蔡柳两尊宿.总在参禅屋角头,开眼光光互相烛.参禅自是云水俦,四顾坤维有高躅.胜妙光中不肯留,六六要明三十六.当其行,歌一曲,春草青兮春水绿.东山老矣夫何言,纵有言兮不堪读."
"东山送人只一句,才拟钦承喝出去.而今更向纸上求,大似因鹰拏死兔.猷禅猷禅知不知,坚坐守之无了时.趁取西风霜未落,泐潭百丈在江西."
"后生偷笑东山老,事无是非总曰好.布伽梨里老病身,山芋头煨红软火.日暖婆娑林下行,天寒堆危火边坐.人问祖室今安危,对道我此煨芋好."
"衲僧之勇惟法战,铁作浑身犹百炼.不知谁是取雠家,直入南方行一转.上门上户眼如铃,有么有么机如电.剔起便行何处寻,声前句后新罗箭."
"闽蜀同风果同风,袈裟拔出鞋袋中.相逢古寺话俄顷,怪我称锤落深井.不忧佛日居衡阳,不忧无人振颓纲.却忧秋高霜月冷,铁牛夜度飞猿岭."
"衡阳老子一僧耳,打雨骂风无别伎.海上禅流未识渠,将谓三头仍六臂.两川迈往初不然,我喜其行重说偈.披秀庵前癞狗儿,要见衡阳只这是."
"远听天冠化寺钟,孤烟明灭暮山重.念携挂壁木上座,问讯长沙岑大虫.大虫声威动海宇,老不与世同其波.卷藏风月付一室,落日春山狐兔多.威而不怒默常吼,寂子触之遭毒手.东山又似不知时,更来许露其家丑."
"老人入我闽中居,如山有玉渊有珠.老人一日出山去,崖不自灵渊亦枯.我问天冠千眷属,如何不留老尊宿.飞鸾水急海天横,一道清辉照四明."
"东海鲤鱼吞却海,西河师子口门大.金刚唤起足行神,还却赵州行脚债."
"吹毛不是凡间铁,百匝千重唯一决.出头天外笑呵呵,喜得空生不曾说."
"秀峰三圣堂中,符也曾职其事.节制火筯香匙,使得灯笼露柱.圣僧颈上下来,天台山中入去.通玄不是人间,忽雨忽晴忽雾.出门且莫匆匆,道取末后一句."
"老身一衲百无营,病骨人惊太瘦生.多谢枝筇解扶我,松阴石上听溪声."
"山中久住成老宿,云水五湖来弟兄.放下茶瓯答了话,把得拄杖东西行."
"广南叶顺居士,施我褐䌷直裰.比之七斤布衫,这个犹难提掇.天寒雪落便披,日暖风和即脱.脱著毕竟是谁,惭愧观音菩萨."
"古佛大塔广,量廓虚空界.凡圣位其中,如光无杂坏.出生与入灭,一一得自在.众生迷本心,当处自留碍.良哉空印师,火后灵骨在.凭谁密安置,有子如行辈.山为碧玉环,水作青罗带.巍巍镇巍巍,永下诸天拜."
"参禅无悟处,如何得安乐.置之空劫前,即为空劫缚.任运日用中,拶著无不错.懵然百不理,奈此一络索.勇猛积勋修,翻成大过恶.端坐审思惟,不如更行脚.东山老病汉,闻之为喜跃.愿尔发足时,出门便蹈著."
"止渴须是水,止饥须是饭.参禅须是悟,成佛不待旦.伽陀有底急,休来问老汉.既来无奈何,拄杖蓦头撺."
"汝知东山空,胸中无窖子.说禅瞎人眼,书偈污人纸.不知禅家流,于空何所取.脚要汝自行,死要汝自死.道不假他成,佛岂离自己.唯有老赵州,平生一则语.既是其中人,东山与之举."
"老僧头风,一月两发.见粥便呕,见饭便哕.死又不死,活又不活.使他诸人,冷地忙杀.观音势至,候饥候渴.文殊普贤,左提右掇.才方起来,便翻著袜.不问是非,乃棒乃喝.呵呵云门,君子可入."
"至道之宗,备在尔躬.求之则远,守之不通.不求不守,奇哉灵叟.极离极微,应心应手.触目晴岚,到处成庵.捶呵弥勒,不与同龛.石虎抬头,泥牛入海.蓦劄相逢,一场风采."
"梁魏山河本太平,无端容此老狐精.九年皮髓分张尽,只履空棺更诳人."
"宗师一等把宗纲,鲁祖垂慈太著忙.璞玉浑金虽定价,往来多是不相当."
"庐陵米价忽相酬,巨宋山河四百州.青草渡头韩干马,绿杨阴里戴嵩牛."
"藏身北斗道弥昌,三脚虾蟆著锦裆.多少病猫餐死鼠,日中抬首眼无光."
"杖林山下竹筋鞭,六月行人口吐烟.曾在祝融峰顶见,十分月出在平田."
"杖林山下竹筋鞭,生长由来古佛先.一击眼睛才定动,又随烟雨过秦川."
"赵州老倒一禅和,勘破台山个老婆.笑倒石门庵内客,一条济水过新罗."
"野鸭羽翼能几长,马师眼孔些子大.从他飞去拟何之,须待拽回遭笑怪."
"不是风兮不是幡,胡僧两耳带金环.分明有语无人会,又上高楼看远山."
"不是幡兮不是风,毒蛇卧在酒杯中.寒山抚掌丰干笑,万里鸿沟属沛公."
"不是风幡不是心,曹溪一路尽平沈.俊鹰岂肯篱边立,直透青霄万万寻."
"十智同真验作家,可中毫忽不容差.若无师子翻身句,现在徒将面自夸."
"古人悟处今人眼,善巧休为眼画眉.不见马头人厮扑,一拳打倒只临时."
"盲人端的有眼,铁牛通身无骨.不信问取桃花,便见灵云败阙."
"桃花春暖尽情开,一见无疑颇俊哉.不是钓鱼船上客,无人把手上高台."
"西来密意庭前柏,有语无语徒分拆.若是道人但举来,只么守株无了日."
"咄哉王老师,赤穷身也卖.吃些油糍归,至今被人怪."
"六国平来一瞬中,心王不动八方通.从前汗马无人见,只要重论盖代功."
"马驹踏杀天下人,炙地熏天气转腥.百岁翁翁开口笑,江西从此足人行."
"引鼻牵回野鸭儿,升堂卷席便高飞.后来要识吾宗旨,试看而今是甚时."
"千年滞货无人顾,拈起从教著价看.一口直饶酬得过,泐潭山更过西山."
"赵州借得空生口,便自纵横师子吼.问其佛性狗子无,问其甲子苏州有.而今此口还空生,古佛依前成漏逗.掀翻海岳觅知音,个个看来日中斗."
"两口明明一无舌,同死同生为吾决.那咤顶上吃蒺蔾,金刚脚下流出血."
"百炼黄金铸铁牛,十分高价与人酬.台前不有花含笑,应是东山一夏休."
"冬后一阳生,东君曾未睹.百草总不知,梅花先漏泄.钟声出远林,雁阵横残月.更拟问如何,弄巧翻成拙."
"海山一雨三日风,折木举屋如飞蓬.路人惊窜居人泣,平地乃是洪涛中."
"有生何处得安稳,方寸是为风火本.看来出尔方寸间,雨霁风休海天远."
"圆时缺处何曾有,缺处圆时自俨然.举世尽随圆缺走,几人透出未生前."
"古人缚屋山头住,十年不行山下路.终朝两眼挂枯松,不忧无米但觅句.满屋风声合雨声,半壁山云杂山雾.于中只么过此生,犹胜时人三五步."
"机泉捣秔炊明玑,竹根烧笋然竹枝.锦绷稚子犊献角,玉版阿师囊颖锥.同槃苦觉风味好,对客不知寒涕垂.古来山林例穷饿,藜苋诳腹蕨充饥.我今一饱万想灭,老马释羁牛脱縻.南山苍苍入箕踞,凉月冏冏生谈犀.公无说与市朝予,啄腐吞腥渠得知."
"岁尽人人有可分,翁今分岁亦随群.饼翻溪上团团月,鲙缕簷间细细云.漱壑醴泉春万斛,堆槃珠柳雪千斤.两翁一饱风颠在,倦仆饥僮总未闻."
"赫日光中强作主,忽然霹雳声中死.仰观不见太虚空,俯视分明无寸土.跨瞎驴,追猛虎,百战场中有文武.老来信手斫方圆,从教人笑无规矩."
"青帝一微笑,恩光遍刹尘.如何百草上,刚有未明人.人人当节令,合故竟开新.东山拄杖子,也自黑粼皴."
"庵前乌龟久不见,一夜雷雨忽然出.东山老汉眼𪾾痴,近前问讯定光佛."
"直指示众重说偈,瞿昙舍身得其半.东山和出一字无,擘破面门君自看."
"老胡遗下一则语,匝地普天无不举.倾湫倒岳是家常,物义不伤多莽卤.螗螂莫笑夏蜩痴,甘草酷似黄连苦.黄连苦,南泉不打盐官鼓."
"直指吃粽被粽赚,吐出多年铁酸豏.俊鹰才见插天飞,饿狗床根争咂啖.忽然变作蒲与圈,鹰也迷踪狗也奔.百年滞货无人要,千里持来访我门.象牙不出老鼠口,富贵或生穷相手.倒把春风二月花,满劝松斋一杯酒."
"世故熏人易变初,谁能变处即如如.相看有道遽难说,且可还家深读书."
"十年倦客思深隐,江北江南千万峰.今后故人应念我,有书何处觅行踪."
"蟠桃一实三千年,银杏著子三十载.老僧只作旦暮看,汝莫匆匆宜少待.阶前始芽今出屋,便是携篮走僮仆.伴我东园看菜归,与汝煎茶剥柔玉."
"岩下溪声倾法雨,岩头云树耸华冠.游人不入普门境,只作青山绿水看."
"疾风驾海生春潮,岩根石井澹不摇.是中何曾得通理,而以名字悬岩腰.道人眼空君勿怪,大小混融无杂坏.呼僮探井濡砚时,是君砚中有沧海."
"种竹竹既立,艺兰兰亦芳.炉熏安用许,静极自生香.十客九常在,古人今不忘.如何杜陵老,独喜赞公房."
"我行台雁之中途,一年两憩安公庐.不知昔人去此远,但见水石清而虚.向来颇读有则语,悬水潇潇日夜举.道人似欲暗投明,故立此亭名听雨.客如镜清老更痴,入流截流谁得知.愿公竹扉且常启,我或发兴来无时."
"修竹盈门,寒泉迸石.此老何为,居之终日.泉知说法,竹亦能禅.洞山五位,临济三玄."
"行,忘其麤操得人憎.一举足,趯倒佛前灯."
"住,对火浩歌敲火筋.有客来,炉中出煨芋."
"坐,入夏嚫钱无一个.催免丁,县里公人到."
"卧,合眼乾坤都盖过.没人知,晨鸡刚说破."
"行,两袖清风一瘦藤.人见玩,南寺打斋僧."
"住,五合黄陈半瓢醋.见客来,般般皆要做."
"坐,鼻孔婪巉眼睛大.也有人,一见横趋过."
"卧,鼻息雷鸣撼邻座.忽翻身,铁蛇横大道."
"火后幽岩山,中有四在句.院在要人兴,钟在要人铸.道在要人行,佛在要人做.头陀寒拾流,四句尽分付."
"诗人例穷无可佳,借蔬贷粟东西家.胸中一字不疗馁,奈此满箧皆云霞.郛郎之贫亦相似,眼高视世如空花.两翁相值且相煦,薄糁藜羹终胜茶."
"诗人说尽山中佳,一原春色秦人家.松自宫商竹自羽,空明楼观溪明霞.微言到耳万世事,香气熏人百种花.同栏立尽听吾语,蟹眼汤成催客茶."
"寒士百葅食藉佳,敢比八珍五侯家.分甘长贫体生粟,谁能一饱面发霞.自羹青松烧芦菔,更杂石耳相天花.愿留佳士宿清昼,细引𬬻香深炷茶."
"上天既雨晴亦佳,黄云满垅金满家.政须与子加餐饭,何苦预人三咽霞.今年明年吾自老,十日五日梅当花.岂无诗力御强敌,已作睡魔闻酽茶."
"沙寒雪后天,凫雁将俦侣.独怪蓑笠翁,维舟一归去."
"野阔烟迷树,江清水学天.白鸥盖具眼,终日老人边."
"急雨近欲黑,斜晖远更明.倚楼谁氏子,兴与大江横."
"快霁初无象,豁然千里间.十年归客眼,一点沃洲山."
"执金刚神安法界,塑之年深亦复坏.居士有力如金刚,一念成就金刚王.魔尘不飞佛日光,门外人趋选佛场."
"佛子汝知世界海,有等世界多宝藏.于中凡圣情非情,靡不皆依此宝住.或取而有为悭贪,或舍而亡为孤露.有亡取舍纷其怀,是皆未知真宝所.佛子汝宜入世间,开示人人令自悟.求心不有法本无,令此宝藏自然至.善诸一身宝不增,散之万有宝犹故.以此奉供天人师,佛子是名真供养."
"小小蛇儿大大身,曾吞众象空巴陵.归蟠故山骨欲槁,混入草木人更征.瞎屡生,甚手脚,不善提持休捉摸.枯木形骸似等闲,触著伤人毒无药.寿昌师,怜老病,远远遣来相问讯.拟欲庵头伴老夫,预忧十月霜风劲.著把火,津送渠,依旧令教侍坐隅.重告之曰,蛇乎蛇乎,当如云门应机忽突出,莫学严阳到老安其庐."
"凡物得其时则鸣,鸣之大者唯雷霆.使雷常鸣不以节,人忘修省孰震惊.往时耆年深此旨,十度发言九度已.更有宝云多口师,每见僧来面壁耳.岂似而今文字禅,骈头竝驾争后先.愿公藏此千钧重,等闲不射射必中."
"缩脚水上横行,掉臂空中直过.无端此个老人,特地与伊注破."
"从生至老只这汉,历历孤明没形段.虽无形段却淆讹,要是红炉千万煅.如今何处是红炉,两浙江南试行看.空生老矣浑不知,栽松只在寒岩畔."
"君不见昔日贵湖抛保福,苎溪溪畔曾叮嘱.汝归东海我归山,鸟道行人难措足.又不见无隐当年隐石师,独傍岩阿烧栗皮.尘埃扰扰未归客,四壁生涯说向谁.我今不向石师住,贵湖亦非吾住处.溪边流水自西东,岩畔栗皮任堆聚.信脚来到五华峰,峰头重整旧家风.为报漳泉诸道友,吉山元是福山翁."
"万行不修,僧祇不历.千佛数中,位居第一."
"龙女献珠成佛,善财弹指入门.若到顿庵门下,一时且作儿孙."
"法从本有何曾有,心自元无不用无.试问大雄山下虎,何如千里踏人驹."
"覆盖乾坤似有功,洞然明白却无踪.其如未识无踪意,屑玉霏霏落眼中."
"一物全无尽力担,相逢江北又江南.向来贴肉那堪语,更著渠侬一布衫."
"著时人显衫还隐,不著人亡衫却存.隐显存亡是何物,黄金铸出铁昆仑."
"寸丝不挂鱼游网,万善严身月入云.若是寿昌端的处,明年一领更烦君."
"普贤高系象王袴,妙德长拖师子衫.遣向寿昌为侍者,一人不肯一人甘."
"半世几离合,翛然无住身.又为一去客,元是再来人.野宿风鸣雪,江行梅破春.两翁如问我,为话鬓毛新."
"梦历百城路,笑翻床上身.惟应个些子,所以见吾人.玉蕴西山重,花开南浦春.异时冰雪里,仍旧一枝新."
"不触波澜手,而彰名句身.向来天上寺,得此眼中人.一别湘湖路,三回岭海春.何时清夜坐,听我话韶新."
"干戈平定日,湖海倦游身.况得君为社,招呼我辈人.初无家似燕,宜有喜如春.悬想西山下,雨余钟鼓新."
"妙湛清虚理,芭蕉立井身.惟君俱得地,独我不如人.书辱寒温问,茶分安乐春.殷勤拜佳赐,自汲井花新."
"木蛇头带角,古路独横身.大有傍观者,初无踏著人.病来思自养,此去或同春.送老须何物,窗明贝叶新."
"尔祖传家唯此钵,中虽无物不忧贫.持从闹市门头过,倒廪倾囷自有人."
"尽谓黄龙山里龙,弥年翻去碧潭空.君行为报居人道,遐迩虽殊一雨同."
"洞山身如椰子大,不畜粒米与茎菜.无人烟处门打开,接待方来也奇怪.吉山从作山中主,只用十方菩萨子.二时钟鼓不曾亏,是汝持来还供汝.两翁同中具生杀,明眼高流试提拨.可中见得无少差,是谓能持吉山钵."
"建溪深与吉山邻,胜气潜通不在陈.但看吉山茶椀里,雪花时现建溪春."
"五湖云水访山家,不问亲疏尽与茶.若省此茶来处者,出门风摆绿杨斜."
"正味森严来处异,丛林多用显家风.赵州一味客心尽,风穴三巡主意浓.要使人人开睡眼,且烦小小现神通.郝源北苑大云际,尽入吉山茶椀中."
"华峰壁立为初友,雁宕深奇为指南.临济儿孙上封老,见今说法在灵岩."
"人言学禅如学射,误得同流走天下.梦中射落蟭螟窠,开眼看来无缝罅.无缝罅兮不为差,万煅𬬻中寻尾靶.翻身筑著老云门,从古风颠称普化."
"青蛇在握心方壮,赤骥追风路不遥.透得云门铁关过,海涛声撼洛阳桥."
"吉山何啻百弥卢,袖里携来一物无.前路逢人即拈出,不知谁是赤须胡."
"过了云门更好看,前头孤峻有姜山.三关一箭收功后,南海波斯念八还."
"华巾未解心中结,阿难有理难伸说.犀牛扇破索牛儿,盐官为物心偏切.上人幸是手眼亲,独用双拈此时节.一条秋水净无痕,八面清风消恼热."
"西天胡子没髭须,南北禅和苦觅渠.合眼相逢开眼笑,君山点破洞庭湖."
"人人尽有光明,只恐点时不到.试携投子油瓶,一一与伊按过."
"诸佛光中众生,众生光中诸佛.若明生佛一如,便见重重涉入."
"修廊下夜沈沈,古殿中香冉冉.要参过去灯明,只在如今一点."
"黑月夜中无别,行人下足即疑.须得之灯发现,令渠是处光辉."
"道在未能速说,钵空且要人持.蓦地街头筑著,方知此老慈悲."
"疏山开山矮师叔,手中木蛇称最毒.近江无水山无柴,我昔到时无不足.休论苦瓠与甜瓜,是圣是凡同一家.但看开山好基业,与伊随分著些些."
"铁牛插翅快于鹘,石虎抬头惊倒人.笑把方山轻捩转,几多游子失关津."
"五华崷崒白云中,送尽行人是此峰.若问此峰何面目,但言瓶锡住经冬."
"复也虽少年,其志亦猛烈.发足指乳峰,赤手探虎穴.直须得虎归,不可只么说.送之披秀前,岁暮千峰雪."
"空生众中居,似欠人偈债.超禅归临安,亦来相恼害.布袋连底翻,一还无复载.闭门卷新经,后来且莫怪.去去称何言,西湖莲子大."
"一处打开,五处捏就.中下之流,槌声断后."
"一偈普送诸人,诸人同乘一偈.持遍万户千门,个个不落第二.有则直是当阳,无则极难回避.有无二彼俱收,丹山与汝巴鼻."
"家山虽好未安住,邻寺有僧时访寻.拈出毛头生死海,打翻归去笑吟吟."
"鼻孔当阳曾嗟却,眼睛在眼费追寻.一朝眼在鼻孔上,和得灵空雪子吟."
"我今懒说偈,汝亦莫言别.莫归刚要归,不说又著说.土宿骑黄牛,旌阳铸生铁.老胡道未行,当门齿先折.三年留客归,一等是饶舌.努力慎长途,春寒天欲雪."
"宛陵道者菩萨,化遍东吴今到此.干戈丛里月行空,忧苦海中莲出水.知空曾见老衡阳,冷火枯床同夜雨.大有衡阳跳灶儿,珍重此行俱访取."
"四山如壁不可去,当处如火不可住.上人既是要游方,可中须得超方句.珍重便行万八千,通霄有路恒沙数.不落平常试道者.道道若道未得,此去秦溪有直指.老子若能见之,必为汝道."
"无伤机器微,我此法门大.万殊纷目前,一衲俱盖过.天外出头来,众中交脚坐.佛祖是伊成,未言遭一唾."
"大隐何曾弃簪组,醉乡有路入无何.百年快活自不彻,谁肯寻人到薜萝."
"敢将不出以为高,朽索其如六马何.赖有舀溪长柄杓,不妨霜月在松萝."
"渊明非达士,乞食拙言词.谁知我辈人,佳处正在兹.所化果何物,持来复是谁.山前小麦熟,行矣今其时."
"水中盐味舌头眼,不为无形便谓无.试向秦溪溪上问,口中大有赤须胡."
"龙亡大泽蚖蛇出,火炎昆山玉石焚.百种交前今尽见,一时零落古无闻.家居海角荔枝坞,书断江南鸿雁群.记得风前二三月,客亭长短我随君."
"空不议宗宗乃通,宗不识空空乃同.同风更得通风句,只这空宗是祖翁."
"衲僧杖子天然别,千里万里一条铁.点著闽山即便回,敢保老兄犹未彻."
"道人杨歧五世孙,曾持𨱄斧开云门.属时多艰众且去,百折午摧君独存.住庵了却行脚债,随缘混入众生界.和泥合水二顷田,接待方来一茎菜.我初北归先过君,彼此老大言无文.长年听法庵外石,永日不藏岩上云.莫嫌家风四立君地,应用河沙体坚密.客来有以顽自疑,五问道人三不知."
"学顽未到顽之孙,再拜顽庵求入门.当时此老有何说,火后茎茅今尚存.人贫信是思旧债,一饭重寻香积界.堂上未瞻痴绝翁,溪头已见随流菜.惟顽显顽分不分,以水投水无留文.地炉火暖坐自睡,金博朝参寒起云.与君相个君莫逆,向来不疏今不密.明朝山住云自飞,后会有无俱不知."
"羯胡如鬼马如风,雪刃纵横到处空.生死路头君自看,活人全在死人中."
"鲤鱼山,赤梢鲤.辰锦砂,未为比.吸尽九脉泉,透出三峡水.上得百尺竿,堕在齑瓮里.桃花浪急禹门高,雷动不惊争奈何."
"白云埋藏丘壑里,天风无端忽吹起.雁山耸秀我杖头,漳水澄清君脚底.一南一北恰同途,虽曰同途不相似.到家为我到龙山,问讯山中湛老子."
"远去羌峰最上层,齐开八目带力行.更深谁向傍边立,树上安身两弟兄."
"通身红烂不堪归,只为无人识得伊.觅得休粮圣方子,刺桐花下笛横吹."
"休处言休便好休,家山春色满扬州.何须更说通身句,历历东风百草头."
"上头一窍最淆讹,多少郇公不奈何.每见诸方多指注,谁知笑杀此头陀."
"是处丛林走一遭,敲砖打瓦不辞劳.忽然踏著通天窍,始觉从前立处高."
"男儿十二有如此,不减当年人姓甘.避寇春风更春雨,举家江北又江南.藜羹脱粟依僧饭,断简残编近佛龛.我亦从来识英物,夜深应与阿戎谈."
"透出波澜外,横身任探寻.只知打我腹,不觉痛他心.香积晨炊熟,秋廊夜月深.重重报君道,千眼是观音."
"海燕坐间谈实相,泥人梦里获真如.空中种黍长年饱,陆地栽莲永不枯."
"庵中有主从君住,无主外来俱得路.云烟眯目山碍膺,榛莽欺人溪涧怒.看他本色住庵人,捏聚大千无一尘.自见泥牛鬬入海,不记住来经几春.头陀头陀休趁哄,一世初无一炊梦.口边白醭未暇揩,谁能更乞诸方颂.持来抛放烈焰中,归种香山芋与菘.蓦地镢头轻筑著,林间石虎吼天风."
"未暇住为岩穴主,尚堪行作水云僧.宾头诺讵诸尊者,久在峰头望我能.把住如何却放行,明头暗合暗头明.丰干冷坐寒山笑,二月青田春水生."
"可行即行今未可,得住且住时已寒.霜芥满园禾又熟,胡家曲子万年欢."
"照时远近俱到,用时毫髪无遗.直得二途不涉,方能照用同时.趯倒赵州略彴,拈起马师簸箕.任待通身是眼,当阳未免胶𥻿."
"翁翁介濑溪头住,我亦曾从溪上过.一钵饭香留不住,信根道眼两无差.菩提种子男兼女,清浄家风菜与茶.大佛所传无别法,只今犹有老僧伽."
"灵石有殿不知年,日炙风吹太可怜.今日诸郎争著力,要令突兀在人前.人前莫作土木见,八面浑无刀斧痕.似此殿成安底佛,释迦弥勒是他孙."
"汉室中微竹生马,先生一尉何卑下.天门九重呼不闻,避时乃作居山者.朅来山间药道成,云轺高举风驭轻.大溪之南古坛在,空山落日秋蝉鸣.我寓其邻喜清旷,时来送眼风烟上.遗丹存亡今不知,痴人且啗坛中泥."
"大士昨来闻出世,阿师今日又登途.杖头倘有闲田地,寄我山头一纸书."
"半幅全封一字无,莫嫌者也及之乎.还将昔日芭蕉语,写作王公十道符."
"尊宿老河东,丛林之眼目.灵明剑倚天,秀润山含玉.忆昨台雁行,再拜初接足.森严听法徒,天冠千眷属.不以空也愚,斯事力见笃.别来化城钟,屡度新丰曲.一字妙无传,四方牢记录.安得从之游,寒泉荐秋菊."
"老人说法山答钟,不以一重去一重.后生望道未之见,镂冰琢雪徒雕虫.门前蚁合忽雷吼,虫臂堕阶争出手.三文捞波年代深,化成老婆黑而丑.东山击节梦石歌,空花之影阳焰波.不知真伪争几何,高烧榾𣔻春寒多."
"淡齑薄粥歠两钟,粗疏恶布著两重.大开摩醯顶门眼,莫作师子身中虫.石头未必能真吼,临济只是栽松手.焚其禅版增其光,受其𨱄斧彰其丑.梦石击节东山歌,亘天烈焰横清波.小僧再拜问如何,三十山藤未是多."
"道人无心宁有相,以相求之无乃妄.更言寿夭吉与凶,空里觅痕镜中像.胡君得处初不然,无相之中以相言.圣凡良贱皆一目,但有丝毫俱现前.说既无私听无忤,祸福死生皆梦事.我惟以此入世间,犹如化人观幻士.孙阳于马师旷琴,未可与之同日语.老僧大笑客出门,秋云驾雨过前村.去去不须谈此老,三年一偈真赚我."
"拄杖一枝,苍龙出水.大流激湍,众峰齐峙."
"昔人住庵,水流菜叶.识者非之,况纸上墨."
"跨海铁牛真有力,依山土豹敢言威.春风二月江南路,相别相逢眼似眉."
"怒雷剨地衡信,皎日行天保寿书.从此华山山脚下,又添潘阆倒骑驴."
"积善山中僧,有胆如天大.敢持居士书,来觅空上座.跨门不肯休,著了方知道.归语晋江人,大虫裹纸帽."
"只这佛国土,遍满十方空.毘耶金粟老,说法在其中.彻骨慈悲棒,当机激箭锋.空生打退鼓,不敢现神通."
"临漳拜起,秀峰出气.潮落海门,月生云际.定则不二,二则不定.鳄鱼潭底黑如烟,轻轻窥着伤人命."
"住庵人,老雷堆.行脚土,心孔开.忍寒莫守雪山雪,有口快嚼梅州梅.梅州老人我知识,入门不用先安排.横膝黑蛇三尺铁,崖崩石裂当一击."
"公诗妙天下,当与天下共.我欲私藏之,奈此知者众.乃持海一滴,施作无尽供.莫生文字见,句句是日用."
"净名丈室中,熏炉亦冰雪.持供雪山僧,芦花与秋月.客有问法来,跨门或未瞥.𦶟尔怀中香,听此石友说."
"徐卿天上石麒麟,天遣来清地下尘.一扫明珠三百斛,尽情乞与世间人."
"梦里分携二十年,君忘名字我忘缘.蹇驴风帽溪头见,疑是襄阳孟浩然."
"忽忆曾来蜑子船,烟波万顷对安眠.向来亲切浑抛却,却听傍人名字传."
"惯穿八索九流手,参透男婚女嫁禅.蓦地来寻僧印可,赵州当日见南泉."
"歌辞信口端师子,干木随身邓隐峰.两个风颠争几许,一天霜月似相容."
"眼看鸿雁入冥冥,忽起寻山杖屦轻.不谓莆阳郑夫子,一书犹解问空生."
"心法两忘诸说到,文章百炼古风回.方惊吸尽西江口,又出江西一派来."
"而今派下皆龙象,肯著风颠老万回.大士不知何所取,真成千里赚人来."
"我梦玉山架茅竹,清溪溅溅路回回.丘山便是庞公宅,老倒扶筇日日来."
"幻师拈起一枝草,无限春光应手回.认得春光与拈草,分明开眼被瞒来."
"诸佛众生同说法,一惟直截一迂回.江南春水天相似,白鸟有盟归去来."
"诗坛拜将思工部,我已佯狂类万回.赖有江西老尊宿,揭天棒喝待方来."
"行脚人,何疏豁.芒草鞋,布直裰.打开包袋一物无,拈起瘦藤天地阔.遇寺入,逢饭抹.不学些子律仪,只是一生快活.见尔曲录床头老汉,六十三,七十八,不消一撮.背却法堂脱皮袜,阿刺刺."
"天寒忽忆大支寺,迢递晚钟烟际山.安得腰缠十万贯,亦随君去饭天冠."
"不动茎茅法界庵,庵中无物不同参.一条白棒胡床角,穿却从前五十三."
"三脚驴儿脚踏天,恒河诸佛若为宣.阎浮夜半人惊起,把得芒绳下铁鞭."
"千尺苍崖贯日虹,忽惊悬水坐生风.不知摩诘展神力,抟得他方置此中."
"横涧老蛟松夭矫,埋云古洞石嵌空.芒鞋竹杖如堪画,乞与寒岩作主翁."
"青田东望山如蓝,过岭独喜云腴甘.丛林荒寒不入眼,耆旧只今多住庵.汾阳昭对矮师叔,甘露有源梅子熟.长年风月但平分,一日空来鼎三足.屋头高梧忽秋声,老去彼此云无情.归山自畜长柄杓,珍重庵头折脚铛."
"崇宁乙酉此时节,情与无情同出生.绍兴甲子时不移,情与无情同入灭.一生一灭无欠余,末上露些端的别.通身手眼不奈何,谓是西归谤吾友.乞与诸方拄杖头,黑黑明明三八九."
"一庵卧病死无异,放髪齐眉老更颠.相送无信茶一椀,江山岸下浙东船."
"蚤闻彭城子,诗礼为专门.只今青云上,粲然见诸昆."
"我愿天下士,奉亲皆若此.家家父母前,人人老莱子."
"客有跛其足,莫登主人台.愿为南来风,长满主人怀."
"窗下羲皇人,酒中桃源路.客非伶与潜,我醉卿且去."
"心惑由多技,养之先欲正.纷然万化涂,廓尔大圆镜."
"向闻刮责抽单去,今见时难领众归.岁晚萧条单位在,汝饥犹可主人饥."
"蜜岩所统众如云,客至还开甘露门.三扣蜜流人不荐,却言蜂子解人言."
"无多鼓吹恼比邻,且看梅梢欲放春.尔辈只如前日乐,老僧何似去年贫."
"二子相逢舞笑时,此翁痒发似因之.坐间一虎低头觑,觑著三人总是伊.龙眠画出意不浅,空也言之恐未然.更向蒙庵问端的,榴花洞口笑掀天."
"试看而今是甚时,文殊无地得游嬉.衲僧眼目难瞒处,把定乾坤未许伊."
"我来临汝问黄龙,君已空中定鸟踪.从此和君不唧𠺕,至令同饭五华峰."
"虽是同居元自住,若言自住又交参.十成有转移身句,倒跨须弥一二三."
"作伴才消木上座,同流初未许寒山.而今却向天台去,击动寒岩莫与闲."
"妙德熏天富,空生彻骨穷.同将一点雪,煅出太虚空.少待鹍鹏化,聊资九万风.殷勤问行李,一箭过辽东."
"君山清绝吾未庐,坐想寒水连汀蒲.公今因行得掉臂,扁舟独载如轻凫.凭高乞与眼界大,重磨古镜开平湖.潜龙无声霜月冷,白鸟出没丛芦枯.烟渺明边奯公渡,岳阳句里萧湘图.作诗模写但仿佛,佳处付公聊自娱."
"泥牛石女本同宗,一个惟聪一个聋.问著威音已前事,总言裴楷号精通."
"休论他家种性邪,惠崇芦雁赵昌花.不知真假争多少,且尽杯中苦涩茶."
"鸡足山中藏不得,黄梅夜半负将归.而今卢老重拈出,便是山僧肩上衣."
"长者施法衣,山僧肩上搭.有口今嬾开,只凭衣说法."
"一庵老兮藏百拙,隐不隐兮吾何说.空心曾食梅州梅,赤脚踏雪山雪.归去来兮何似生,一朝云突辽天鹘."
"心外有佛不名信,自心是佛亦非信.信尽心亡佛亦非,那咤手把金刚印."
"东山不会禅,只解拈饭椀.方来英俊流,苦苦攻渠短.袖中出幅纸,当面换渠眼.不是东山痴,且要客心满."
"了了了,觉觉觉,万里岷峨何处著.全身梦入蛊毒乡,滴水石沾随饮啄.觉觉觉,了了了,金鸡一拍扶桑晓.眼开还是觉城东,急打翻身个筋斗."
"丹山之松有如此,猎猎苍髯自风雨.是中便是无烦天,咫尺人间困蒸煮.怜我窗轩苦未深,解枝减翠分清阴.我初则喜久乃愧,秀润未赴人之心.欲尔直为临济树,一道阴凉天下住.我宁独受焦灼休,无以枝叶为我忧."
"雪窦性化士,得得访空生.粗茶吃一椀,淡话说两声.贫无钱注疏,懒作偈送行.只有霜空月,相随到四明."
"两两三三独自行,风前大好水云僧.神光万里杖头眼,出入飞猿似不曾."
"道人自嫌不安住,四年三走黄尘路.那知扰扰黄尘中,暗去明来皆当处.观音闹市开普门,弥勒鱼行弘六度.道人笑我勿多谈,出门烟雨遥山渡."
"金身荷去万钧重,千里持来一物无.且喜重关俱透彻,浩歌归路倒骑驴."
"剪剪江风雪应时,雪中春在老梅枝.朝来折作江南信,戏蝶游蜂总未知."
"白云生处疏山寺,无水无柴世得知.若问道人今日事,木蛇钻破铁锅儿."
"个是群中穴鼻牛,去无所犯住无留.须弥南畔封疆阔,水草纵横得自由."
"病夫不钓龙江月,倒指于今已十秋.君过合沙烦问讯,芦花深处旧渔舟."
"钵饭元无那免乞,家山既有要须还.莫愁剑水急于箭,入得飞猿总不难."
"三关透罢复何言,一派银河落九天.摩竭鱼吞南海浪,扶桑人种陕西田."
"旴水尽头居士宅,白云深处法王家.谁知长就无根树,便有人寻腊月花."
"南方浩浩正谈禅,谁问君家博饭田.待我寒衣都补了,袖茶来访镢头边."
"飞猿关外路纵横,云水多年取次行.今日有人亲坐断,往来公验要分明."
"说圆不觉拖泥水,立悟分明落二三.要得不移毫髪许,宝云山里宝云庵."
"信步南来谓行脚,袖手群居头似杓.自视初无一线长,君独喜之无乃错.偶北布衲翻转披,惊起黄龙跌折角.海兮海兮知不知,西山走入滕王阁."
"峨嵋山脚蓬蒿箭,射中虚空成两片.惊起当年陈老师,通身是眼何曾见."
"湖南穿过来江南,无师不道无禅参.云门坐卧了一夏,涧水松风共对谈."
"秋来射入吴中去,寄语吴人好相遇.承言便是过新罗,孤负东山出门句."
"马祖接得大雄峰,一喝当机三日聋.近来丛林无此作,多是活埋文字中.君不见鬻薪客,特石坠腰供七百.一字不能人为书,继续衣盂是伊得.又不见周金刚,满车载疏游南方.纸灯忽灭眼睛出,白棒一挥吾道昌.玄中人,甚眼目,指金成𨱎石作玉.圣凡命在渠手中,凛凛威风谁敢触.直得如斯未称渠,尔曹何苦犹贪书.是间纵得不为贵,天外出头方丈夫."
"一段风光出当家,真成象骨与金沙.游人拟路庵前石,照顾南山鼈鼻蛇."
"头枕南山尾北山,风雪陡顿落人间.五台拍手峨嵋笑,此外都卢是赤斑."
"化人生里家常钵,细大投之总不遗.今我助缘维一偈,且烦持以供天衣."
"千差路上寻人,没底盂中取足.虽非格外风规,且是瞿昙目录."
"诸方多是双行,疏山纯用一著.乞食且要及时,佛法不怕烂却."
"门外斜风细雨,窗间禅版蒲团.不有高人猛利,那容老者安闲."
"达幻方能应物,忘心乃可循门.在昔我尝用此,而今持以赠君."
"直为江西老宿,便忘世路间关.千里一辞闽岭,四年三到疏山."
"饭在千门万户,僧离古寺名山.七佛已前仪式,一时顿觉追还."
"达士相逢即出,衲僧似有如无.上门上户讨得,堆山积岳破除."
"调心不易安心易,离世非难应世难.要识诸君三昧力,莫辞同队到人间."
"人间岐路事何如,小大荣枯有万殊.但愿家传无底钵,尽情收拾不论渠."
"秘在形山元是碍,散于人世亦非真.还从是碍非真处,收取归来要见人."
"收得归来一破颜,两肩荷负几多般.当堂放下元无物,打鼓从教普请看."
"堂中宴坐山含月,尘里分身珠走盘.但得此心无住著,世间那有路行难."
"此钵传从诸佛,大缘今在汝身.尽力尽心持去,上门上户寻人."
"迫促空生说偈,顿送普化上街.三日两日要供,十日五日要斋."
"空生曾乞临江市,日与云居打饭钱.老入华峰无用处,君今行乞记当年."
"吉山真心成抑逼,僧至参禅令乞食.误他多少禅家流,入不得处争著力."
"明知曰空具足器,向里得时无不是.及至归来放下时,笑倒南山老鼈鼻."
"袖里深藏大吉山,逢人拈出好生观.不嫌贫富僧兼俗,价数高低试著看."
"昔人遣化曾垂示,三步五步一蹙鼻.从缘入得即不无,七佛之仪殊未备.今日吉山分化人,岂在途中方瞥地.千差一印靡有遗,万善同归宁自利.不自利,非利他,家家门启通霄路,处处莲开火里花."
"堆堆危危是什么,生铁馒头千万个.无心椀里盛将来,有眼禅人俱咬破.吉山安众饭亦无,终是不教渠忍饿.烦君普告信心人,一句当阳莫嗟过."
"空生曾乞临江市,恰似君今无别理.只将千圣不曾传,到处逢人水投水.持来满满复是谁,把得便行何拟拟.虽然末后有牢关,踏著归来不相似."
"一偈普送诸禅客,万化门中等慈力.门门对现没遮拦,箭箭离弦俱中的.因记芭蕉曾遣化,未出门时先话霸.而今更不论亲疏,收功尽在华峰下."
"少年入众先行乞,最初一步须牢实.多见时流昧此心,施受之间两无益.信心人,一粒米,重似丘山曾不止.持来岂是得便宜,未了分明著他底.贤禅贤禅宜努力,诸佛众生从此出.逆行顺行忽相当,户户门门成大吉."
"马驹霜蹄疾如电,过处千人万人见.于中有个见得亲,也似不虚行一转.古来佛国号漳泉,此去逢人呈旧面.不须更拣亲与疏,是有是无都一串.看看激起南海波,流入西江为瀚漫.江西老宿问空生,但道而今成老健."
"大经本无文,唐梵错翻译.瞿昙宣一字,至今犹未毕.历世痴圣人,出头竞分析.要使其光明,转见黑似漆.若入衲僧手,自是不费力.拈出大际山,般若波罗蜜."
"四海建溪茶,古今人所重.惟有禅家流,端的得受用.风穴出送行,香严用原梦.古佛老赵州,到与不到共.今者披秀翁,又作如是供.阶也分化权,空生与之颂.但得出处真,一用一切用."
"物以甘柔趋所嗜,茶独森严正其味.老僧得之其梦圆,张喉引喙欲谈禅.小僧得之忘百虑,挑囊直入茶山去.僧无老少俱喜茶,问讯武夷僊子家.待我明年春睡醒,借尔郝源作茶鼎."
"三昧酒,吃便醉,坐禅时,只瞌睡.轻轻未可悚动渠,送上茶山渠自会.见张三,逢李四,把得便行果灵利.一枝春信有来由,六出飞花不相类.到秀峰,真得地,四方老衲如云至.跨著三门酌一杯,换却眼睛拈却鼻.铁面老禅今健否,家居道旧想安然.饭香苦忆伊蒲馔,井冽还思甘露泉."
"真鬬九汤云起雪,贡余径寸玉无瑕.春寒不念山中事,岁岁封题记我家."
"瓦盆雷动千山晓,横岭香传两袖风.添得老禅精彩好,江西一吸兔瓯中."
"今我老无崖险句,送人行不折杨花.前头有问又须道,黄面禅和吃酽茶."
"衲僧手眼亲,把得是日用.左乞建溪茶,右化连江洪.快拈两条蛇,并作一手弄.行看腊雪消,便是春雷动."
"披秀三句二偈,与宠为茶佛事.法味法乐法财,资神资生资惠.使于施受之间,而无虚得虚弃.我亦未证其中,乃就其中出气.截却娇梵舌根,捩转衲僧巴鼻.来者满与一瓯,看伊东倒西醉.既醉各各起来,门外晓山横翠."
"当阳一印妙无文,惭愧东山有子孙.是圣是凡齐印定,不妨持钵扣人门."
"至辱莫若乞,至乐在无求.苟得无求旨,虽乞吾何羞.道人白云居,心与白云俦.明朝出山去,迫夏归来不."
"尽大地是吾檀越,梅花杏花先后发.绿杨阴下问长安,门门有路皆通达.祖师禅,活鱍鱍,长秔米饭抄满钵."
"佛子平居观世间,皆谓圆融无杂坏.使其应入如所观,与夺交驰还窒阂.我尝行乞今示汝,要得圆成先击碎.一毛不立等刹尘,八面俱来无向背.如探有无于怀中,如问可不于自己.有无可不非外来,是中欲谁为愠喜.佛子当持此法门,入此界中而示现.丹山红𬬻为汝开,岁晚归来金百炼."
"道人随处展家风,酒肆鱼行有路通.但得堂中盐米办,吉山佛法自兴隆."
"佛与众生旧有缘,入廛一句更为宣.眼前不用生贪恋,三界无安若火煎."
"达人不见尘中隘,为有而今这一解.长柄笊篱入手来,倒用横拈风雨快.南街打倒北街头,东园乞得西园菜.阿呵呵,也奇怪,他家自有通人爱."
"君不见东山老人僧中月,法惟直指初无说.有众如云来不休,有饭如山供不彻.印道人,善时节,不持应器循门乞.只募同心一万人,请将大地为檀越.或宽平,或曲折,与我福田衣不别.二彼虽无施受心,万斛千仓从此出.若见闻,宜猛烈.莫守从前悭吝穴.些儿信种落其中,遍界灵苗齐秀发."
"养子不著顺摩捋,喝要耳聋棒要杀.摩捋得成用不行,棒杀教伊应手活.东山妙得养子方,所以用时俱爪抹.我是谢郎先早归,打就铁船相触拨."
"秦谿在处皆招提,我此东山为最上.非谓丰庖丽堂宇,于中坐此真导师.如火周空拟则焚,如鼓涂毒闻则死.痴禅眇劣渠得知,但以情疑实相法.我观此会比丘众,一一从其法化生.混而不杂如千光,用而无畏如师子.汝宜于此办肯心,此心一办一切办.善哉遍界尘劳门,悉是东山大智海."
"修途初发步,步步要相似.后步才到时,岂离最初故.乃翁众导师,况是为之子.欲取步骤同,努力无忽此."
"禅参闽岭雪峰寺,饭在南方檀越家.岁岁僧归饭满钵,普熏何独是毗耶."
"雪岭留香众,南方上善人.先佛肃恭法,佛子今此行.古佛有仪式,衲僧不放过.一座雪峰山,千门万户到."
"宝所龙蛇争守护,自非其人手难措.若于个里到一回,堪与东山称化士."
"上方香饭远吹风,堕我云堂一钵空.要使人人无食想,却烦小小现神通."
"南庵居士今摩诘,久稔声光未扣门.忽睹曼殊说三偈,坐令身在对谈边."
"擘开太华手,生铁铸就汉.拈起白玉虹,跨著谿两岸.东西南北人,步步无间断.直造大歇堂,一生事成办."
"白林山中一句子,大谿为舌日夜说.路人扰扰如不闻,聚等诸人今始瞥."
"横身谿上略相酬,不住中间彻两头.行人掉臂上头过,谁信如今有赵州."
"灌谿劈箭虽云急,截流过者脚不湿.东山一水人不惊,拟动脚时滩下立.如何咫尺东山门,在眼可望不可及.珍公老手但问渠,自有方便令人入."
"康庐诸峰欧阜殊,寺称天上众五湖.古来相传应真辈,多入此众潜安居.有为白癞聊戏剧,邻坐恶之思割席.一朝忽怪单位空,遗下疮痂渺无迹.东山若是与同时,捶折其胫宁容之.圆今病痛又相似,放过从教天下疑."
"无丝线子拽不断,正要幷州快剪刀.尔既有之还不用,山僧赢得笑呵呵.只将一笑赠君行,无限青山送又迎.到得华亭人不识,柳阴终日钓舟横."
"云水四方人,同居九十日.大光明藏中,各各不相识.月兔晓东生,日乌夜西出.善现问瞿昙,般若波罗蜜."
"东山东游形吊影,闭门作夏山房冷.两士能来共寂寥,人谓同风吾未省.窗间一笑岩穴惊,窗外数峰清昼永.不知祖道今安危,自拨寒灰出烧饼."
"秋雨秋风如解事,忽送新凉到庭户.道人明日先我行,少立斯须听吾语.龙蛇共路古犹今,魔佛同源水非乳.满世谁能辨正邪,入门且可分宾主.句中有眼汝验渠,棒下无私渠验汝.好手虽然不犯锋,横身却在锋铓里.象王蹴蹋驴群空,师子嚬呻狐类死.道人一等是精灵,大显无功合如此.愧当十偈非赏音,喜见独行无伴侣.相逢休问来何从,佛寿之孙佛心子."
"天台五百尊者,吃尽秀峰酸豏.更引秀峰禅和,尽向桥头脱赚.初开盏里茶花,次散空中灯焰.分明不是好心,到者以何为验.若是具眼高流,一见不劳再勘."
"天台五百尊者,受尽秀峰供养.更引秀峰禅和,费他草鞋拄杖.初说石梁横空,次夸圣灯明亮.元来不是好心,只要递相欺诳.烦公勘破归来,领过不消一状."
"钝根阿师初乐小,同一法中人怪笑.白云堆里强安身,掣电机前争失照.业风吹下到天亭,无著力处尽力争.一朝力尽却自笑,放下蛇头摆手行.超然居士今庞老,此日相逢犹草草.不知船子下扬州,更指梅花开恰好.开恰好,惭愧东君解倾倒.一枝倒把赠公行,拟行把住道道道."
"山僧当年活计小,冷地不知人怪笑.白云堆里强安身,石火光中多失照.业风吹不到天亭,无著力处尽力争.千岁灵龟退灵壳,而今步步火中行.超然居士今庞老,一笑相逢重拨草.全机透出上头关,平屐家风且安好.且安好,走过市桥曾挞倒.回头筑著老丹霞,咄这冤家何不道."
"我昔识此老,谓之定上座.是时朋辈中,个个道与么.一别二十年,相逢皆老大.把手两风颠,傍观尽惊倒.翻思往者言,幸尔欺得过.若是在今日,管取遭一唾."
"两翁相对好机缘,点在人人本命年.方外笑谭无忌讳,梦中歧路说迍邅.自从打破秦时镜,总是花开腊月莲.或问两翁年几许,寻常儿唤首罗天."
"当阳拈出大家看,来处分明去处端.总是诸人自遮护,先生豪髪不相瞒."
"大悲院里罗斋出,十字街头觅水程.肩上袈裟无一截,草鞋落地作金声."
"十五已前不得去,寒木一寻生铁铸.十五已后不得住,针筒鼻孔俱分付.正当十五天然别,谁管春寒与秋热.拈起笠子为焰光,遍在湖南幷两浙."
"入岭踏著披秀,恰似倒食甘蔗.前头节节不同,未可只么掉下.雪峰玄沙黄蘗,鼓山东禅西禅.是处波腾岳立,随方五位三玄.一一从头咬嚼,要令首尾完全.云门尽头一节,苦硬如咬生铁.一咬咬著舌头,洛阳桥成两截.普贤隐身无地,文殊倒退三千.有问蔗作何味,附子出在西川."
"泯泯众人中,不与一人共.阒尔居闲房,俨若临千众.是谓有恒人,一心无二用.东山早尝学,身行而口诵.久之如善射,纵横无不中.魔外作姻亲,蛇虎为伯仲.离歌无可言,出此以为送."
"老倒空生,言无旨的.索瓶指泥,觅偈与墼.俊流把得,劈面便掷.如其不然,分付黄蘗."
"衲僧一口剑,莫问何年铸.既有杀人威,亦有活人句.说梦老瞿昙,至今未曾悟.为之子孙者,果以何为据.聚头化城中,自谓得安住.抛却金刚王,记持死汉语.腊月三十日,一字不堪睹.若惊吾剑在,便解子与午.忽挂忽为轮,可见不可取.提出长桥蛟,却是南山虎."
"参寻惟上士,骏逸谅无俦.去住一言下,东西拄杖头.主宾能互换,针芥更相投.忽竖顶门眼,西江水倒流."
"虎丘之虎老且死,道人勇者乃其子.以其有子父不亡,偈地风声犹在耳.东山于其父子间,为之道旧为乡里.要尔全机起乃翁,据虎头而收虎尾."
"左握峨眉右五台,新罗吃粥七闽斋.朝来不省何方去,背却三门著草鞋."
"行脚莫归乡,枝筇一条铁.庵居不说禅,直以身为舌.莫归刚要归,不说又著说.张翁把研槌,锅中钓出鼈."
"推行出睦州担版汉,是圣是凡齐赞叹.十方世界绝冤亲,不用藏身更吞炭."
"赵州狗子无佛性,咬人更不存性命.大悲千手不能遮,跋陀那龙侧耳听."
"有问西来祖意,但与衲僧巴鼻.香林坐久成劳,东山睡多损气."
"一个端坐吃不足,二个同槃则有余.缺齿老胡曾未会,洞传今古在吾徒."
"普化传真,七错八错.后人不明,随邪逐恶.若是真𨱎,黄金不博.今人长爱李将军,一箭离弦双雕落."
"神光三拜,菩提达磨.老安平生,一破灶堕.东山病汉,石个什么.信笔写出,不勘自破.丹山雏凤九苞文,海坛犬子似驴大."
"我初不识丹霞师,迩来偶识丹霞子.却因其子识其师,云水相悬渺千里.空生不往丰岩中,丹霞不到西庵里.如何说个相识来,理契即邻休寐语.风前把出赠行人,虚空稽首须弥舞.千载冰岩一日春,悬水落崖声似雨."
"定禅快为师子吼,勋禅莹净玉无垢.两禅同居渊不分,一日用之左右手.超方独脱王老师,向何壁立今何慈.杓柄短长锅大小,揭而示之无可疑.末后更有一句子,未省两禅著何语.东山有句不敢书,恐著替渠出山去."
"竹屋孤烟未断炊,鸥盟岁晚不应违.五湖云水座中客,一沼芰荷身上衣."
"蕙弟兰兄本一山,莫如白下望长干.人间草木非其对,留与芝翁到老看."
"一饭之微亦报缘,蒲团纸帐在吾年.道惟简易人惟俭,遯乃嘉肥进乃邅.问讯江头白石佛,愿回足下紫金莲.当年手种庭前柏,岁晚青青欲入天."
"普贤愿海君能续,火聚刀山勿厌登.更入人间烦恼海,自然触处妙相应."
"素公初住峨眉寺,遣化人间要话行.借问话头何自得,大都来处要分明."
"鸡寒上树鸭下水,举著今人长努嘴.众生不明颠倒机,祖教从来同一轨."
"保寿当年作街坊,街头撞著自家底.而今岂是有遮藏,撩起清风殊未已."
"千邪堆里容开手,万毒丛中许夺标.不堕功勋夷险外,前头宝所即非遥."
"隔江遥望白云村,横折梅花卧石根.病眼朦胧失端的,淡烟小雨复黄昏."
"僊裔来何许,罗浮小洞天.老僧忘百念,相对相翛然.水洁情惟洁,石坚心更坚.愿持青苦节,庶定永君年."
"虚名惊世刻舟痕,迺祖初无一法传.流出胸襟盖天地,只今子子与孙孙."
"笔头定有𬬻槌地,陶冶诸方入正传.不许南泉夸独脱,且教雷例作儿孙."
"蝇头细字集为图,瓜瓞绵绵走线朱.虎踞龙蟠诸老宿,半窗斜日黑蚍蜉."
"寒泉洗眼看新图,字线岐分黑间朱.妙似他方抟枣叶,巧如九曲度蚍蜉."
"一身随处得轻安,老入苍崖叠嶂间.真个溪山看似梦,却将水墨写溪山."
"白首儒生困路岐,残杯冷炙饱还饥.一朝得意春风下,便把驴儿作马骑."
"黑似漆,清而癯.龙无角,蛇有须.契得之,不自扶.空老矣,乃用渠.穿天台挑衡庐,涵瀛浡,吞江湖.山水具,默然无.突然出,拟则迂.点须弥,为丘墟.指墙壁,为文殊.快荐取,勿踌躇.是之外,乃无余."
"寒山忍寒哦五字,不为世间瓜与瓠.寄庵续之则有余,法灯拟之不相似.拾得日暮趁牛归,丰干天明骑虎去.可怜辛苦油浇神,年年打供国清寺."
"我今无别语,方便唯一路.古今贤圣人,皆由此得度.无为一加鞭,只贵阔著步.力行不中休,理尽即自悟.不见新丰老,母在不归去.不见老赵州,𫏐归终不住.两翁僧中龙,千载乃一遇.观其入道初,尚欲一味做.况我中下流,日用更多事.行行宜念诸,青春易迟暮."
"一句忽截流,千差俱失路.谁为三界师,出生与灭度.一念忽到家,大千无跬步.谁为九类生,沈迷及省悟.向来先达人,个个与么去.只今禅家流,一一如是住.求其独脱者,举世亦罕遇.道人我同参,岂不以此故.遗我一使言,言言论何事.北鬰打三更,西瞿日未暮."
"优昙惟时迺现,余芳得暖争抽.谁肯不萌枝上,折来一洗春柔.小智劳乎刻画,钝根溺在熏修.纵是根同体一,皆为蝶戏蜂游.所以南泉一指,顿开陆子双眸.披秀因斋庆赞,东山助出茶瓯.不是云居安乐,绝胜黄蘗中洲.更看年年二月,扁舟逆上春流."
"白马驼经弄玉蹄,云中归去不曾迷.从今大事因缘毕,坐听河声流向西."
"教意拈来作么看,唐言梵语不相干.更将祖意论同别,识取鸡寒与鸭寒."
"先生词源真汹涌,已如鸣鹤闻于天.隋珠却把暗投掷,但觉惊捧蛟槃圆.终须负鼎于明主,况其致治如烹鲜.伊尹未聘独耕野,先生是以由居廛.古人投笔真不浅,为有妙技非难捐.风流顾恺虽可尚,要之无乃痴为为缘.愿言自信龟手药,无使小子讥便便."
"生儿堕地要著鞭,无使长居父母前.既缁其衣童其颠,是欲置之于圣贤.圣贤道大非小缘,要当猛断无迁延.九万鹏程脚下天,一言相契犹未然.要中之要玄中玄,千人万人得一传.东山说罢鹏出门,祝融峰后湘水边."
"目山第一座,江阴道人明.披秀五年住,众中称老成.龙门吹毛子,瓯峰空故人.昨闻开定山,问之乃其兄.投机雷雨解,操行冰霜清.一点皮下血,大千尘中经.以公好兄弟,增我朋友情.新年拄杖头,依旧吴山青.谭间烦引及,衰病老空生."
"老空剪茶器惟石,石有何好空乃惜.先生嗜好偶然同,我久眼中无此客.呼童活火煮山泉,旋破小团分五白.不嫌菌蠢赋龙头,便觉弥明犹在席."
"豹变惟君子,吾方见一斑.君宜为世瑞,未用爱僧闲.文出东西汉,诗成大小山.殷勤五字句,乞我薜萝间."
"一身走四海,未老髪先斑.得住从缘住,非闲亦似闲.泉鸣堂下石,云起屋头山.不碍往来者,无人到此间."
"大鉴祖师曾指出,拄地撑天黑似漆.众生日用多不知,王荣代代承恩力.承恩力,皎如日,掷地金声更坚密.两手持来付与人,一任高低酬价直."
"捏乌巨山为笔,蘸鄱阳湖作墨.空中大书六字,荐福和尚语录.若人一览无遗,山僧与伊脔肉."
"惠初不死而言死,空本无情似有情.手把遗书一挥泪,秦溪三夜雨连明."
"忆昨同渠离汝水,而今先我至天台.后生乍转通身句,悔不当初与道来."
"全死全生大法王,能医生死更无方.干城影里封疆阔,石火光中劫数长."
"高台仁老今已老,冷药疏枝余薄怒.后来涂抹如牛毛,过眼番番泛于土.不如十月江南行,长条半落霜冰清.冰魂玉骨淡不俗,宛转自有骚人情.惟公好事心尚尔,若爱霜枝横短纸.不因作意宽作程,少待今年冰雪底."
"石人生子便英灵,胎髪未除先老成.不读五经并十史,一言才出万人惊."
"有何等语能惊众,三问渠侬三不知.是我松斋会心友,或闻或见更无疑."
"鸟道玄关方打脱,刀山剑树又跻攀.老来别得安身法,八面朱门夜不关."
"一滴曹溪水,千江悉混流.深期能远到,未可辄中休.知识随方有,禅林在处稠.杖头亲探过,归路却相求."
"化缘架就留香堂,乞饭又饱留香众.明年入夏便归来,三日一斋五日供.普愿雪山立雪徒,圣箭离弦万钧重."
"佛日丛林我弟兄,见来应是问空生.谓如乌石岭头石,送尽行人自不行."
"弼禅弼禅,紧峭草鞋阔著步.莫似山僧,绳床角头立地时.径山老人我知识,横膝竹篦三尺铁.那咤顶上吃一掣,金刚脚下流出血.别别,辰锦砂兮未为赤."
"我自入岭来,称锤落深井.如君英俊流,当以我为警.摩挲探水杖,透脱飞猿岭.送别无所谭,霜清溪路永."
"足疾三年只杜门,孤怀如月耿朝昏.同风不昧古人意,此道当期老者论.露地白牛纯到角,雪山香草细和根.苏州未解吾家事,夜对高僧无一言."
"八大金刚常住世,护佛正法令久住.精蓝金刚相先坏,欲令正法住为难.悟禅致力扶正法,故先成此金刚王.老僧嘉悟善用心,说偈赞其令速办."
"昔人架屋著闲汉,同道嗔之不与语.秀峰屋下没闲人,不是超佛即超祖.佛祖至大渠更超,此屋黄金君勿惮.下山遍访檀施门,必有奇人咄嗟办."
"吴山道人真倔强,气吞佛祖无诸方.饱参不数古韶偃,操词不齿今苏黄.独能以文事圆悟,期于季软振颓纲.缘熟果能符素志,要与乃祖联遗芳.金券揭起益高价,栗蒲突出重耿光.弄蹄驴子骥莫及,踢出保寿今开堂.三圣休更推僧出,此公毒手难近傍.咦！."
"人言祖意不可说,未动唇吻先卷舌.虽然说著也不妨,道火何曾口边热.若作说会一重关,不作说会万重山.自家肚皮自家划,莫被傍人开眼瞒.忍禅少年心踊跃,买双草鞋穿两脚.天台南岳走一遭,铁额铜头须撞著."
"十日中林足音绝,陈云不飞天欲雪.剪剪溪风忽转霜,天工似与游人设.蹇驴风帽溪上来,眼明一二僧窗开.地炉夜话月入屋,竹径朝行山放梅.公家秦溪富山水,碧瓦朱甍空翠里.还家开取虎头岩,会见丹霞访居士."
"世途湔去利名垢,僧榻来熏知见香.昭旷情怀陶靖节,清明风韵孟襄阳."
"家住秦溪紫翠间,好山终日遶朱阑.莫如马上寻山者,到老不知身在山."
"崇观文章独老苍,后生犹及见堂堂.十年契阔形容改,一日相逢道韵长.尽启轩窗供远目,莫嫌蔬笋饭家常.愿陪刘远焚香在,莲社风流有耿光."
"相从无十日,相别又经年.为问南来雁,群飞孰使然."
"学道穷年无寸勋,忘机似可置鸥群.谩劳长者开青眼,送与高岩卧白云.机钝莫酬摩诘问,鼻端终待郢人斤.归来不寐思君语,落涧寒泉深夜闻."
"从容中道绝功勋,野鹤昂藏不类群.双眼炯如潭底月,一身闲似岭头云.撮来大地如粟粒,放去龟毛重九斤.三载相依话畴昔,我初无说子无闻."
"贫家只有四立壁,分岁那进豪右群.方办五言酬绝唱,又传秀句入深云.应机杀活生谭笑,信手方圆斫斧斤.无以险崖多困我,须防官府有新闻."
"闽蜀限西南,中有同风句.今年台雁行,一笑果相遇.朝饭灵峰泉,暮宿中岩寺.常恐溪涨时,阿师截流去."
"秦溪青田十日程,自彼到此小行脚.念来三见枫叶丹,依然又带天平错.问渠去矣再来无,游客虽好家山乐.我亦无家可得归,去去善为山路恶."
"赵州送人曾有语,有佛无佛俱莫住.若是金毛师子儿,他家自有通霄路.因记雪峰行脚时,九上洞山三投子.被风堕笠渠不收,盖天盖地从此始.两翁从此迹已陈,后世事之如事生.道人即是后来秀,千里修途宜力行.勿贤前辈辄自已,当与两翁争重轻.我如老马虽伏枥,喜见此行犹更鸣."
"云门山,泽监寺,对空生,出此语.书偈及传衣,全非衲僧事.等闲透出云门关,赤手要缚南山虎.三寸㔢除能再来,凛凛威风惊海宇."
"醯鸡负须弥,瞬息九万里.猕猴对秦镜,一一总没尾.生平五湖心,短笛秋风里.借问鱼有无,夜凉天在水."
"火中驽马变黄牛,不见全身露两头.龙树马鸣齐卷舌,山僧亲为说来由."
"病夫独卧雪山雪,抱渴惟思梅岭梅.岁晚犯寒宜好去,新年忍死待归来."
"信是有髪比丘尼,东山不及渠一著.闻说佛日岭外还,不起公凭便行脚."
"一瓶一钵且随缘,此事时时强为宣.知己不来春自老,孤峰皎月对寒泉."
"秋瘴惊寒却自平,匡床独卧四无声.涅槃堂里通身句,永夜孤灯一点明."
"一牛鸣地竹桥西,成趣生涯有菜畦.三度春归忆君别,乱红如雨暗前溪."
"仙翁初不记年华,食罢蟠桃又著花.只在人前人不识,蓝溪流水两三家."
"谷堂去我如许久,病起诸峰瘦入天.放髪齐眉寒又至,几时归叫老风颠."
"不疑汝未彻,端的若为分.宝剑寒光动,桃花云里春."
"生涯一物无,坐对方来客.有问不违伊,向道庭前柏."
"洞山好佛贵兼尊,老奯才方得入门.留得中心者些子,而今著力有儿孙."
"一书远寄云中旧,五偈仍观雪子吟.且喜新丰消息在,南方满眼是丛林."
"冰雪心肠独老庞,一枝春信果无双.茅堂客散熏炉冷,有味无言日转窗."
"舀溪长柄向来杓,瑞世优昙今日花.到我住庵无此瑞,只将溪水煮山茶."
"关西毛段蜀川绢,万里持来恐亦艰.谢汝殷勤复归汝,老僧布衲得遮寒."
"出入丛林成岁月,养成大树没根栽.东山老矣病且耄,为荫为凉待后来."
"道本无根却有根,根深枝叶遍乾坤.不知根本深多少,往见头陀试问看."
"迷时翻手迷为悟,悟处存心悟是迷.迷悟两忘归路尽,皖山深夜老猿啼."
"跛鼈三年病,一书千里心.冤家容可避,到老也相寻."
"昔人有言生处乐,东山何劝人行脚.殊方异域走苦辛,峻岭重关多险恶.东山往昔被赚来,故就于今拔本著.问渠端的何处生,一言解却通身缚."
"野桃欹岸竹连云,石径萦纡到洞门.花落莫随流水去,恐人认此是桃源."
"石门有路建隆初,树老崖荒路欲无.我以多生岩下住,到门先记石於菟."
"山日辉辉云细细,石渠浅浅竹疏疏.珍禽引客飞还住,灵草忽香寻却无."
"百里寻山但宿春,欲留未得去还慵.东风莫使归帆饱,放我中流认九峰."
"要识停厨第一方,为空石廪著黄粱.明年便入岩中坐,五偈先来作定场."
"住如止水动如云,去住无拘是我门.又举杖头千佛刹,来藏海上小桃源."
"惊蛇断路我来初,钵挂藤梢物物无.只向无中成活计,譍门童子两於菟."
"衣雨调阶泉淅沥,青烟遶屋树扶疏.异时有问碧岩境,举似酬之莫道无."
"黄陈五合不劳舂,食罢无营一似慵.麋鹿往还溪上路,白云开合面前峰."
"来年四色更多方,忧水忧风忧夏粮.未必澹庵能快活,随身干木便逢场."
"我笑华亭老,虚舟漾明月.撞著问津人,万劫系驴橛."
"开口赠两桡,老婆心更切.回首与翻身,亦未为剿绝."
"那堪镢头边,勿令有断绝.老戒不放伊,携之入闽粤."
"到处出似人,几个知时节.空也心胆麤,戒戒勿漏泄."
"痴云翳目不肯散,一雨一风行路迷.好山但自著狐兔,百城孤客其安之.朝来喜事遽如许,高空卷云风扫雨.径须呼我木上座,去探大雄山下虎."
"梦里身投九泽乡,共惊日月去堂堂.江湖乱后人虽健,鸿雁不来书亦亡.访旧悲凉山起雾,得君谭笑目生光.犀牛扇破犀牛在,宜有清风可播扬."
"宜禅谒老空,先自著便宜.分明金弹子,博得粪球儿.把得急抛下,堂堂空手归.前路逢人问,如何举似伊."
"南来雨宿仍风餐,蛮溪鬼洞三年还.丛林龙象老衲死,处处钟鼓空云山.独闻疏山有尊宿,不减当年矮师叔.欲求法雨洗蛮烟,正恐斋厨窘炊玉.道人忽从山中来,要乞上方香饭回.我方痴坐视屋壁,毛孔要须香七日."
"大智承当三日聋,丈夫志气岂雷同.飞鸾渡水急于箭,喝下教伊不敢东."
"不道二方遭毒手,更持一钵访空生.空生亦似把不住,放出瞎驴随队行."
"瞎驴无足尾过头,蹴踏乾坤势未休.大寂马驹追莫及,沩山水牯岂同流."
"十分亲近见还迟,放去令渠自发机.他日归来如点著,普天无处不光辉."
"明星时时出现,众生日日成道.如何空王殿前,多是点时不到."
"朔风吹雪排疏棂,敲冰汲水淘香秔.前村老樵餽法供,深壑病夫精勤诚.聃聃黄耳拥秀色,不约春气钟柴荆.隆隆沙铛沤起灭,点点釜口风雨争.严行禁谒戒俗客,约束从事烦庖丁.老饕寓意前具办,宿衲得路丰颐赪.中林雪月皎户牖,一饱对榻双眸明.五侯之家政自醉,我因欲卧听松声."
"一气万化之所种,眼处不透花重重.达人于中有大观,得处何止如鸡虫.倒尔鼻息作雷吼,佛祖望之犹缩手.抬头三世才晓昏,过眼千差孰妍丑.孤云为伴鸟助歌,沙鸥起舞鱼吹波.世间忧乐如我何,病夫聊示见其多."
"凡物不达何施为,惟其达者深所宜.如珠走槃自圆转,影迹不滞孤光随.良由水达舟船通,道路达则车书同.心境达则机用活,事理达则人法空.至于真达不疑处,鼎鼎舌头无剩语.杀人老贼今放憨,喝声雷送番禺雨."
"二龙争珠不必求,顶上之珠何足留.摩尼之珠不必识,衣里之珠何足收.广南自有镇海珠,白月黑月分形模.无求无得珠不露,冏冏璧月生珊瑚.而今四海呈珠者,俊快不在仰山下.若谓纵横不犯波,争奈龙王按剑何."
"鼈鼻毒蛇横古路,切忌当头犯渠怒.犯时性命俱丧亡,不犯依前无避处.更有木蛇随后来,草中毒气触还乖.山头老汉遭一螫,至今负痛声如雷.痛声撼动大庾岭,直至海南人猛省.面前公案甚分明,莫负东山水上行."
"木球转处横身去,按住球时须款步.定场戏罢急翻身,莫来拦我球门路.五州管内人再来,无球可放莫生猜.朝来打鼓普请看,未见当年人斫牌.广南人自有佛性,试携此语辨邪正.岩岩象骨摩苍穹,凛凛四面生清风."
"一句浑沦忽击开,银山铁壁绝纤埃.至今千尺雷霆水,大与姚郎雪屈来."
"休于言下觅玄微,去却人间是与非.得意不从头上过,摩诃衍出祖师机."
"港口呼舟载月行,月中回首望岩扃.直凭悬水通消息,莫作中宵风雨声."
"太白峰前青海尾,一目秋光弥万里.渔翁醉入芦花深,白鸟不飞天在水."
"补陀大土观世音,位超灌顶佛长子.不取正觉不涅槃,大慈悲等众生界.以如幻智入我梦,示身为石令我取.入手光严觉即无,无中度我观音在.俄而梦石一信通,授我大士栴檀像.空无定居懒惰久,礼敬供养心常疏.云何大士与梦石,不付他人惟付我.譬如良医视患众,各随其病授其药.空今病处正在懒,是故二彼用同时.慈力欲我如观音,一身普现一切处.辩才欲我如梦石,一法圆成一切义.懒无根蔕当处平,道有萌芽随念长.仰观仁意乃我愿,敢不再拜而钦承.惟愿菩萨大慈悲,受我少分之供养.戒品为香万行花,勇猛为幢坚固座.愿云定水功德山,慧灯智日清凉月.所陈妙乐皆法喜,所列珍羞尽禅悦.一一遍满虚空界,念念出我清净心.心无所住供亦然,是则名为无尽供.普愿我等诸佛子,见佛尽作如己想.而无彼己同异心,乃至梦中亦如是.虽恒观世间如梦,而能广作诸佛事.虽常观诸法如幻,而能力转大法轮.当知如梦如幻法,非眼境界惟智境.东山说偈梦石纪,见者悉成无上觉."
"悉达才生便自尊,无人剪此葛藤根.指天指地虎投槛,说顿说圆羊触藩.室利逼之轻出手,韶阳打杀略知恩.东山门户大无外,留取提鞋及灌园."
"香至国王之季子,般若多罗之克家.六宗既正西干眼,五叶来开东震花.根源直截无文字,皮髓分张有等差.却怕老僧行正令,急携只履返流沙."
"一出南天竺,平欺震旦人.九年皮髓尽,冷地忽翻身.不思折却当门齿,更向空棺遗只履.而今脚下无几何,不是当年留下底."
"缺齿老胡不敢说,一夜谩天三尺雪.神光初只立齐腰,大地到今寒彻骨.寒彻骨,金刚扶起泥人佛.樵歌渔唱乐升平,灵芝瑞草年年出."
"此菩萨,从闻思修入三摩地,于一身现千手眼.明乎无所不照,无所不明.东山老汉,不免随泥作佛.南无观世音菩萨,南无大慈悲菩萨."
"静处藏身,动中跳出.全起灭心,为自在力.耳闻不知,眼见不识.天下人称,圆通第一."
"此大开士,愿力弘深.初无自相,随众生心.或以土木,至于缕线.但有少缘,悉皆出现.终不自言,我自于谁.惟令见者,默尔知归."
"一香一华,惟称惟赞.潮落海门,风生彼岸."
"要识庞家个老翁,东山壁上之图是.手携长柄竹漉篱,犯寒晓踏南昌市.市心跶倒灵照扶,则川斫额丹霞呼.襄阳耆旧风标在,留与禅家作殃害."
"一千五百人善知识,大坐当轩取意描.眼上安眉犹不荐,面前球之更相饶."
"德山师之师,岩头师之友.有是师,有是友,而负一千五百人善知识之地,而于法道大成也宜矣.至若开雪山,则忠懿闽王为之檀越.办众事,则兴圣国师为之服勤.定其宗,则有云门偃.正其派,则有玄沙备.自余棱展劲孚,鹅湖镜清流,皆分光四海,若揭日月.呜呼盛哉,瞻之仰之.杀人老贼面前,球子井赃捉获."
"此大和尚,丛林先觉.衲僧性命,出其掌握.问北指南,愈病勿药.惊起三圣瞎驴,趯倒赵州略彴,恶,四海缁流争名邈."
"此据胡床捉尘拂老和尚,恶手段不可近傍.曾将千五百斤铁枷,顿在山僧项上.而今笔下见之,亦自心惊胆丧.得人一尺,还人一丈.愿以此百亿佛刹微尘数不可说劫,为之寿量.于其中间荷负杨歧重担,倒跨三脚驴儿.奔走四海之龙象."
"四众之师,万星之月.为照为明,如行如说.承其光则器器皆圆,得其心则尘尘无物.及其瞎却衲僧眼,倒握麈尾拂.则丛林皆谓有老黄龙之体裁,备头陀之风骨."
"王母梦中,石佛象骨.峰前鼈鼻,僧蓝棋布.闽山神秀,尽钟于是.提石蛇,与夺出其掌握.居德云,大千乃其游戏.使著书辅教,则联珠贯璧,不作道原作伫灵.使俨临万众,则雷轰电激,不为德山为临济.天其有意于斯文,则无使袖手云山,友麋鹿而混吾曹于此世.同时出家,先我闻道.既为我友,又为我兄.浮云会散,初无定踪.晚喜其归,雪山之东.长松片石,相对两翁.遽乘六牙香象,雨后峨嵋扫空.冰片满街留不住,使人不能无所慕."
"冰出水,玉出石,破獍出窠母遭食.宗师得法,佛祖避席.正令当行,十方辟易.耕者驱其牛,饥者夺其食.龙骧虎骤,铁眼铜睛.到绳床角头,则不寒而栗.有此体裁,具此作略,是真临济儿孙,黄龙头角.东山与么赞之,何曾一字赞著."
"予常对人言,谷堂老子,人类精奇,缁流标格.若挽置江湖之上,予则谓之沩山道人慕喆.若任其乘桴之能,谓之飞山宗一.至于江湖不涉,乘桴不居,予将望洋向若而失,又欲引谁为等匹."
"碎丹霞不传之印,起洞山已坠之宗.雷闻一世,奔走四方.此大唐国内,家至而户知,不假东山发扬.独自涅槃后大人之相,又属其贤子孙之承当.东山只得炷香再拜,庆师有子,而洞水流长."
"横楖栗据此座者,长芦夫跳灶之子,天衣怀的骨之孙.抽一顾而瞎其正眼,用十无而诳彼后昆.说法则雷轰电激乎仰山之上,入灭则霜清月落乎连水之湄.是谓楮庵和尚,而般阳老明提耳之师也."
"入净信心宗,则无俗不真.得幻智法门,而有佛皆子.视人间为忉利天宫,坐平芜乃台山路上.东山晚识此婆,盖因其子止庵道人,幽岩和尚."
"如一一亦不如,悟空空须得悟.谁家一对鸳鸯,万象之中独露."
"皮肤脱落尽,骨节有如许.未即化泥尘,且更相撑拄.一味五味禅,千差万别语.问者如纺车,而今较些子.较些子,汝等现前齐听取."
"得些皮肉,大家快活.没些皮肉,一场冷落.舜若开颜,那咤发恶.万里神光犹较些,一物长灵浑大错.错不错,切忌无绳而自缚."
"假以四大,抽之一机.空无作相,动转云为.有能晓了,成佛无疑.何待如是,然后知非."
"方得其树,万壑千岩.至令休复,屹若终南.呼之六窗,寂尔不譍.惟彼呼者,乃出其定."
"入风无根当处彰,一为热恼一清凉.干城影里金刚眼,傀儡棚头古佛场.与世推移元不动,随人忧喜竟无妨.可中若有纤豪许,物我相持意未忘."
"君不见秋风未发鲈正肥,张翰思归心欲飞.又不见田文有客歌弹铗,为叹无鱼声激烈.水晶细鲙落金盘,须信江南味中绝.山谷曾名醒酒冰,一筯未尝延俗客.助盘橙橘荐甘酸,入口琼瑶碎牙颊.扶起嵇康颓玉山,涤破乐天醉吟魄.烹龙炮凤未云珍,策勲终是愧霜鳞.江湖散人兴不浅,为羡此品常埀纶.有时举竿获锦鲤,玉屑花中拚烂醉.笑他大嚼市廛流,浪说屠门能快意.灵运池中蓄颇多,扬鬐鼓鬛戏清波.知我平生嗜此癖,霜刀细缕红玉搓.典衣沽酒试轰饮,缬纹入面春风和.男儿大抵皆忼慨,功名未必常蹉跎.醉来击剑歌白雪,闲愁万斛俱消磨.杯盘虽冷落,风月输吟哦.逸气射斗牛,无人识太阿.俗态翻云仍覆雨,世情炙手扰张罗.丈夫富贵当自致,耻傍权门効女萝.雄圗自许羞俯仰,请看毫端食鲙歌."
"高楼昨夜西风转,耿耿银河云叶卷.擎空皎月弄婵娟,领略溪山堪指点.秋光次第磨青铜,一味清凉袭庭院.遥知天外鹊桥成,织女牛郎会佳燕.凭高翻忆凤楼人,慇懃乞巧陈芳奠.可堪目断心旌揺,砌成幽恨无人展.促樽欣得莫逆交,脉脉闲愁凭理遣.清狂举白话平生,午夜香燃残宝篆.凄凉此际忆年时,烂漫琼楼兴不浅."
"寻真曾到寥阳殿,小立廊腰花影转.飞琼仙子下瑶台,绰约云鬟眼波剪.水沈烟断一帘秋,醉睡海棠红玉软.武陵归去探年华,扬州一梦烟波远.重来风物恰依然,爱日融融烟素卷.洞门寂历锁长春,异木槎枒插天半.霞衣冉冉媚东风,绿锁窗前重识面.酒酣春笋理琵琶,曲终依约含幽怨.人间名利几时休,马行不驻空留恋.桃花流水古犹今,囘首碧云人不见."
"摩云标格儒林秀,濯濯美如春月柳.毫颠文阵轰雷槌,字势龙蛇翻夭矫.才名借甚烛景星,卓然可独尊南斗.缔交云路许攀鳞,谈我谆谆不离口.层楼长记耸诗肩,吟苦任渠嘲太瘦.惊人险语骨毛寒,元白危坛俱压倒.读之真恐化雄虹,按剑徘徊方敢造.六丁收拾富巾箱,贪夫探得人间宝.暗中轻掷道涂人,相视谁论琼玖报.强搜斐句答慇懃,当恕人才有能否."
"虀盐兴浅知无策,谢绝归来事清白.乱丝心绪尚纷如,时对风簷独扪虱.会虽稽古补前愆,赤水遗珠不难索.仰公学问又日新,磨砻幸偶谪仙人.遥知议论到佳处,眉间喜气常津津.我惭踪迹浪萍梗,欲亲棐几嗟因循.飞奴寥落绝问幅,渇心依约生埃尘.以胶投漆贵耐久,囘光借烛期知贫.情均骨肉非有素,白玉琢成心始固.莫学纷纷轻薄儿,世情翻复成云雨.登云依旧高嵯峨,指掌江山胜概多.佳眠风物未入梦,疑泛灵槎游绛河.朅来乘兴须一往,飞觞烂醉横秋波.膺门况有金闺彦,笔驱丽景森吟哦.悠悠此志遂何日,款段相期踏雪过."
"鸱夷载酒神仙宅,面作缬纹拚卷白.饮余指掌话平生,冷笑濡需同豕虱.昆山片玉本无瑕,洗垢瘢痕任人索.此中空洞贮天真,何止容卿数百人.但见娄公容唾面,未应子路不知津.会逢博物为鉴拔,太阿拂拭宁因循.男儿强项不易屈,剪剪羞他拜望尘.席门车辙多长者,虽不事事非长贫.意详文赡诸儒慕,纷纷谁复师班固.膏唇泽舌猎英华,立涸宛如沟浍雨.缨冠门下谩峩峩,鲁国真儒自不多.何时解榻挥金椀,陶然烂醉奚落河.清狂浪语文字饮,不须罗袜衬凌波.芙蓉仙人酒量阔,况有诗客相吟哦.迎宾扫雪尚如何,乘兴扁舟须一过."
"秋光淡薄磨青铜,舞风霜叶鱼腮红.鸡窗岑寂兴不浅,结客搘笻扣梵宫.聨翻步蹑孤烟际,陇上凄凉一笛风.穿云裂石声满谷,惊飞雁阵横晴空.高僧拥衲卧云久,诸方勘破心玲珑.我来奓户据禅榻,堂堂标格对总公.旋烹冰液破我闷,浇肠七椀追卢仝.水沈烟断香透顶,津津喜气生眉峰.傅岩真隠已先去,谁与壮浪吟争雄.朱弦纵事奏流水,俚耳知音亦罕逢.不禁风物撩诗眼,强作险语慙非工.安得汤休占此景,碧云之句当奇锋.会沽村酒行莲社,忘归一任夕阳舂."
"公不见先朝谪仙李太白,晦迹嵩山号诗客.奇禽就掌食无猜,借借雄名振京国.四明狂客素怜才,解龟换酒称奇特.白衣从此步花砖,秀拔儒林人所则.煌煌文焰万丈长,散落人间伴明月.又不见昌黎巨儒韩退之,天才颖脱囊中锥.反刓刬伪格以正,取心注手了无疑.横经太学明师道,质疑辨惑为蓍龟.一言曲尽教育术,业精于勤荒于嬉.赫然千载誉愈尊,太山北斗谁敢欺.二公才德冠天下,青史褒名卓难亚.读之毎恨世不同,操篲无由渐德化.延陵先生当盛时,卓荦英姿独继之.万言倚马亦何待,睥睨谪仙当并驰.觝排异端志不拔,真欲砺行参昌黎.笔端绮靡追造化,胸中浩气蟠蛟螭.壮年唾手拾高第,锦绣文章喧帝里.飘飘意气凌碧云,囘视尘踪如脱屣.龙墀承命来临川,绛帐谈经历数年.微言奥义潜启发,残膏賸馥多流传.抠衣幸与诸生列,饫听绪言疑已决.自嗟管见如醯鸡,若非先生覆难彻.惜哉虚往未实归,洗心方拟叩精微.夫何瓜代忽尔至,征航欲解归王畿.秋风未晚莲吐香,莼美鲈肥正好尝.行矣景物供吟兴,剩摘佳篇投锦囊.风月翰林能继踵,此去禁庭当擢用.传闻红叶满阶前,久俟高才能吟讽.文章吏部既摩肩,声闻行当冠日边.愿为霖雨苏民望,庶使螭头压众贤.鲰生荷德诚非浅,别拜谁能无眷恋.惟蕲爵过二唐贤,乃副承恩多士愿."
"寥阳洞口风烟好,枯木槎牙撑云岛.重重金锁遶婵娟,满地落花常不扫.萧郎闻说已乘鸾,空余九转烧丹灶.烟霞截断绝非尘,凡夫踪迹无由到.高阳有客携佳侣,访异寻幽豁襟抱.琼楼饮散恣欢游,误入蓬壶如梦觉.云关初叩闲无人,松梢鹤唳如惊报.须臾奓户迎者谁,吴宫女儿面凝脂.指点兰堂篆烟袅,珠箔玲珑窣地埀.高擎翠袖轻轻卷,半露妖娆素莲脸.嫣然一笑启檀唇,唤我跻堂语声软.相随环坐一轩秋,旋列杯盘供雅宴.倚风仙蘂似有情,竞吐芳苞喷香远.朝云一段下阳台,绰约标容尘世鲜.黛眉轻拂远山青,明眸斜盼秋波剪.兰柔柳弱不禁风,睡起芙蓉香体颤.樱桃缓启歌贯珠,夕阳花外流莺啭.曲终低语愈含情,自诉芳心犹未展.苞藏惟恐泄真香,寻常娇怯羞莺燕.为怜坐客俱多才,拚羞试许求相见.嫣然若有惜花情,愿丐锦章镌琬琰.温柔惠性已无双,更听斯言真绝艳.放怀卷白不暂停,酷嫌鹦鹉杯中浅.醉玉颓山卧绮窗,秋水一床凝角簟.悠飏好梦入巫峰,泄泄融融兴正浓.蘧然惊觉一何有,点缀余霞散眼封.依约余香虽满袂,行云缥缈已无踪.壶中天地古来有,默想风物遥应同.我闻刘阮曾迷路,武陵邂逅如花女.灵丹咀嚼顿轻身,脱洗红尘已仙去.又闻仙去有萧防,曾耦双成饮玉浆.一朝误入华阳洞,于飞终许学鸾凰.仙凡异境无凭据,毎笑前闻但虚语.岂意亲逢事偶符,始信人间有奇遇.归来灯火欲黄昏,隠几无聊暗追慕.濡毫试作梦仙谣,端欲梦魂重默愬."
"延陵有伟人,遗我锦绣篇.粲粲荡醉眼,的的争春妍.卷阿细考核,字字皆青钱.知公太瘦生,苦吟希阆仙.丹煅复精炼,落纸人争传.亦常慕坡翁,汗漫如涌泉.有时醉风月,健笔挥云烟.冷饮味古昔,诗话珍盈编.嗤点寓深旨,读之心洒然.公才本瑰玮,那复加雕镌.耻与俗吏偶,杜门宗圣贤.岂意阘茸辈,辱公倒屣延.倾盖顿忘形,披雾呈青天.襟怀未易测,醉中颇逃禅.间亦不自揣,效颦西子前.骅骝超逸足,驽骀乌能先.但欲偷格律,引玉时抛砖.毎荷不鄙斥,珠玑贻我偏.樽酒结诗社,卓荦俱樊川.风流王世子,远拍贞曜肩.食虀肠亦苦,志操不少迁.季子金闺彦,高吟常醉眠.四明有狂客,解龟须见怜.伟我三二友,才名足聨翩.休歌出无车,休咏寒无氊.得钱即相觅,烂醉清平年.排闷强裁句,摆脱尘中缘.风云会遇自有日,骊珠不到终沈渊.公不见新丰旅人时未偶,鸢肩沽酒浇尘垢.谋猷一旦重朝廷,始信男儿暂奔走."
"剑气光芒射斗牛,剑池风物占清幽.天教间出英雄士,人独推尊翰墨流.几为诗魔生太瘦,常因清圣肆狂游.高吟逸轴成何事,可惜升平漫白头."
"周郎辞气带烟霞,凛凛秋霜嚼齿牙.麈尾动思谈吐屑,笔头遥想梦生花.三年幸获从游款,一别那知岁月赊.远辱飞奴传翰墨,颜筋柳骨俨秋蛇."
"篱角金英喷异香,杜门岑绝独持觞.风掀脱叶横斜舞,云衬平林浅淡黄.塞管有情增哽噎,野花无绪伴凄凉.不禁景物撩秋眼,剩与新篇付锦囊."
"雨收云海涌金盆,帘卷香丝破篆纹.双陆无心酬白璧,十千有约醉红裙.哦诗误许联师服,载酒真当过子云.待遣秋娘呈妙舞,春衫已把水沈薰."
"酷爱倾银注瓦盆,醉眠蕲簟展波纹.寻春倦跃青骢马,访异同拖白练裙.谩记鸾牋尘几格,要看象管扫烟云.锦囊拾得诗无数,一炷沈烟透甲薰."
"伊谁汲井旋埋盆,喜见荷钱点浪纹.小立不妨人解佩,闲眠应有客书裙.未饶灵运吟春草,端忆长庚醉暮云.顾我从容尚无躁,韩公何惜为三薰."
"寂寂园林照日迟,花梢经雨漫臙脂.轻烟薄縠笼深坞,细草长茵蘸小池.暖力著人添醉圣,韶华入眼逼诗脾.赏心不惜千金价,冷笑闾阎数米炊."
"绣出园林霁色新,长郊芳草绿无垠.日笼瑞气轻浮幌,风掠花芬暗袭人.蝶慕窃香争趁暖,莺思求友竞啼春.试将何物浇诗胆,活火调汤溅玉尘."
"柳弄娇黄暖律催,临溪约略笑残梅.鸭头春水回环绿,龟甲屏山掩映开.媚日依依笼雾阁,揺风袅袅拂烟桅.柔丝恨不同攀折,独立江皋首重回."
"火云亭午欲烧空,避暑聨翩过梵宫.磬韵唤回蝴蝶梦,巾纱立破芰荷风.竹林道客欲长往,河朔高人兴未穷.谁似汤休能处病,索诗吟笑慰相逢."
"一笛谁横透晚空,伤怀真作鸟窥笼.解龟换酒无知已,拾穂行歌喜屡丰.沐雨秋山遮眼碧,舞风霜叶点溪红.老农植杖来相问,藉草高谈夕照中."
"安贫万事秖随缘,羞澁囊空乏一钱.浊酒难赊应有恨,焦琴屡典已无弦.饭盂抄雪唯求饱,茗盌翻涛喜自煎.锦里先生有诗卷,破愁时诵两三篇."
"梦寐江湖仅十年,桑榆投老遁林泉.知人襟抱藏英鉴,奇我风标唤谪仙.妙论粲花今已矣,遗编戛玉尚依然.桐焦里巷知音少,几对云斋欲断弦."
"招提清旷朅来游,泼墨岚光眼界幽.黄绢碑亡思子礼,碧云诗好忆汤休.风簷目送书空雁,烟坞愁闻唤雨鸠.销铄睡魔浇茗盌,矮窗拾得一簷秋."
"凛凛冰霜嚼齿牙,沈沈清夜咏簷花.摩云气逸干星斗,落纸词妍带绮霞.醉扫麝煤奔渇骥,困纡象管引秋蛇.拟寻红树赓诗社,却日挥戈不许斜."
"牛羊茁处绿骈罗,几载鸱夷得趣多.麈尾谈清争嚼麝,笔头草小换笼鹅.杯行自鄙红裙饮,咏罢人传白雪歌.采摘溪山凭句法,倚风拾得只长哦."
"黄鹄凌云不可寻,遗音流落感人心.朱颜绿髩留难驻,明月清风古到今.韫椟有时惊卞璞,绝弦无地置牙琴.傅岩萧瑟伤心处,一局文楸锁竹林."
"扁舟乘兴叩寒门,闭户先生不让孙.白雪郢人亲到耳,青天广客迥披云.吟行牛渚裁佳句,坐对鸡窗嗜古文.淡泊交情俱耐久,几多潇洒寄琴樽."
"拾得佳篇李贺门,鸾笺重录教诸孙.清于月夕潇湘水,淡似清秋太华云.发药例虽霑賸馥,钩深应寡与玄文.何时红树寻诗社,琢句令倾潋灔樽."
"缓著归鞭水石乡,息鞍箕踞小桥傍.烟滋竹叶双丛玉,秋著芦花一岸霜.泼眼溪山增爽气,袭人兰蕙破幽香.拟提吟笔扛洪鼎,反笑蚍蜉不自量."
"旗亭解辔咏江乡,属玉双飞绿涧傍.水墨园林初过雨,青黄橙橘未经霜.鼎烹云液浇肠爽,瓮拨春醅破鼻香.囘首漫惊烟水远,向来清味怯思量."
"欲逃三伏叩禅关,浄洗烦襟水石间.炽景碧云俱掩断,凉飚绿竹顿招还.龙涎一炷香清骨,琥珀盈樽笑解颜.预约高僧名遂日,结茅来此伴长闲."
"欲引秋声竹旋移,吟烟时一启柴扉.了无俗物迷青眼,毎有轻风袭客衣.地僻不知炎暑老,身闲潜觉道心微.茫茫尘事俱臧谷,羞偶闾阎较是非."
"投老归休六逸溪,杳无阘茸敢敲扉.红藤旧策扶危杖,白苎新裁养素衣.落纸诗才增绮丽,挥犀禅语愈玄微.无心深得烟霞趣,冷笑人间万种非."
"结茅高隠倦奔驰,寂寂无人叩竹扉.快意未能荣驷马,宁亲且尔戏斑衣.蹑云腾踏终当隠,钓渭栖迟岂久微.洗垢索瘢何足恤,铄金众口任人非."
"北窗高隠傲羲皇,旋种琅玕列砌旁.端许鸾凰同遁戢,不容燕雀乱翺翔.侵床绿荫宜欹枕,拂袂清风快捧觞.好是雨余良夜午,梦囘添得数分凉."
"粧点千丛蘸碧流,宁甘淡𥩟对清秋.白苹许共揺风细,黄菊欣同占景幽.羞泄异香招舞蝶,独施繁艶伴渔舟.懵腾醉眼牵情处,赢得凄凉一段愁."
"芳名从古号鸡冠,赭艳天然恰一般.不语宋窗何足赏,难通西谷漫劳看.倚风纵有如丹顶,遇敌应无似锦翰.空费栽培污庭砌,到头不若植芝兰."
"暂向云斋借榻眠,窗风一线晚秋天.淋浪樽酒狂摛句,点闪檠灯伴论禅.盘角竹声时淅沥,帘旌桂影弄婵娟.话穷依约方成梦,蓦听疏钟到枕前."
"王猷珍重惠龙孙,策险扶危价莫论.烂醉悬钱游酒域,狂吟步月打僧门.虚心尚有凌云操,劲节元无染涙痕.寄语香山居士道,朱藤从此未为尊."
"桐圭飘剪近重阳,菊绽篱边叶叶香.云破晴空书雁字,雨余沙碛列鸳行.赏心拟结东山会,卷白交飞北海觞.烂醉眼封多胜概,一时收拾入诗囊."
"抛砖斐句试相招,远辱高轩过寂寥.教约荷公能发瓿,功名蕲我效题桥.谈霏玉屑惊人听,歌和阳春满坐谣.投辖苦留留不住,归时明月挂璇霄."
"拨云来谒野僧家,刮眼秋光望里赊.槛菊凋零金蕊碎,庭花袅娜玉冠斜.遣怀诗笔摛春锦,破闷茶瓯捧雪花.却笑远公延靖节,何须把盏醉流霞."
"芳晨秋兴浩无涯,结客凭高酒旋赊.送目喜观云缥缈,狂歌谁顾帽欹斜.笑他子美看茱实,要学樊川插菊花.竞说今年幸逢闰,再期携手蹑烟霞."
"功业未能光史册,醉吟且尔会朋游.潜心深造诗书府,摘句蕲惊翰墨流.莘野耕烟须释耒,磻溪钓月暂乘舟.风云一旦逢知已,直取三公位黑头."
"三尺丝桐追古意,一床文史伴闲身.宁甘岑寂配前哲,羞逐纷华溷世人.遵辖喜投延上客,莱衣时戏奉偏亲.由来善恶如冰炭,寄迹于今动择邻."
"快意不忧原宪病,翛然常作子长游.胸中气焰摩星斗,笔下辞源倒峡流.闵子家风惟啜水,龟蒙活计在渔舟.杜陵太瘦多诗苦,白雪无情已满头."
"摆除尘网萦纒累,占得壶天放旷身.世业文章俱拔萃,家传清白耻求人.鼓琴颜巷贫而乐,褁饭桑门淡以亲.闻说甑尘虽屡矣,不甘贷粟向诸邻."
"风剪梧圭欲晚秋,溪光山色称懽游.聨翩云水宜搜异,俛首阎闾耻溷流.相视悉皆谋按剑,无心谁复似虚舟.紫芝眉宇人中瑞,一日常思一聚头."
"袍襟帽角走红尘,可笑崎岖一病身.试拉竹溪山里侣,去寻庐阜社中人.鲍昭俊逸虽难敌,夷甫风流幸许亲.鸡黍尚为千里会,况兹咫尺接墙邻."
"醉拨春云一罋香,潜欣积雨破秋阳.灯龛宜入诗书府,钱杖慵吟水石乡.忘虑不斑潘岳鬓,养恬难断广平肠.赏音谁谓无萧颖,时缀雄文吊战场."
"丐菊东篱带晚烟,持觞独放竹溪仙.拟携赓唱社中侣,来伴沈酣市上眠.清叔能诗曾不速,广文嗜酒恨无钱.倘蒙闭户同轰饮,一斛豪头也百篇."
"功名未遂冠凌烟,琢句投囊学阆仙.韫玉要令神物护,探珠岂待老龙眠.宾王颇欠新诗债,子美囘偿旧酒钱.自古逸才多涤器,醉来宜洒夺袍篇."
"遁戢云岩古景幽,烟霞常伴赤松游.陶陶经醉穷千古,落落谈玄贯九流.眷爱猥蒙迎倒屣,追寻常欲棹扁舟.丝桐古调无人识,毎辱知音为点头."
"磊落胸襟造道真,江湖十载自由身.虽无伟绩留当世,恰有清名异众人.甪里先生常愿友,香山居士毎求亲.抠衣顾我虽几数,赖得诗翁诱善邻."
"如簧巧语何须听,似海侯门岂足游.太华崇高无弃土,沧浪合并纳纤流.未要季子荣亲印,已买陶朱佚老舟.藏器待时须大用,耻争蜗角与蝇头."
"驷马华轩终得志,箪瓢捽茹且潜身.隋珠莫弹排空雀,和璧休投按剑人.画史解衣须遇鉴,齐门鼔瑟信难亲.索瘢洗垢从教谤,澡雪襟怀与道邻."
"抟鹏休笑蓬蒿适,燕雀岂知鸿鹄游.颜跖贤愚终莫域,渭泾清浊自殊流.绠长方可探深井,水浅安能泛大舟.独爱乐天吟著句,输赢待看局终头."
"言行枢机宜慎发,利名缰锁苦萦身.无非入市攫金客,谁似临畦抱罋人.鸿雁弟兄犹列序,虎狼父子尚相亲.刀锥不用争蜗角,请学当时阙党邻."
"绿消暮霭满空秋,念远凭高陇上游.一片孤云生远岫,数声断雁落寒流.风前无绪愁闻笛,天际何人误识舟.步月可寻岩下叟,试将圆玉锁神头."
"鸠杖吟行笑拨云,我疑贾岛是前身.名高郑谷耕烟叟,乐过严滩钓月人.俯听鸣蛩争唧唧,潜窥宿鸟各亲亲.田家有秫俱𥬠酒,乘兴何妨遍访邻."
"勅书夜到释幽囚,朝野欢声例快游.蔼蔼庶官咸被泽,跄跄多士悉承流.蹑云思献安邦策,钓月慵寻泛宅舟.寄语淮阴休笑我,乘时指日跨龙头."
"太平圣主就如云,广霈殊恩及此身.声类春雷潜起蛰,光同秋月溥临人.网罗遗逸考求助,旌表门闾奖事亲.猥辱锦章慰岑寂,借冠终不许乡邻."
"咳唾珠玑世所优,执鞭愿我幸从游.琼枝不弃蒹葭倚,鲸海能容沟渎流.月夜狂吟挥象管,花时烂醉泛兰舟.锦囊辱掷新诗格,高压唐朝李杜头."
"清名借甚伯夷伦,抗志孤高不辱身.缩手懒陈尧殿策,拂衣归作傅岩人.荷公毎许青云器,蕲我归荣白髪亲.努力会须如所祝,庶令雪耻见南邻."
"云涌中庭剪异葩,纷纷郁郁叠轻纱.观光虽屡经群目,荐瑞由来庆一家.雨洗晶荧飘玉叶,烟滋淡𥩟簇琼花.多应绰约东邻女,来伴仙翁咀绛霞."
"袅娜云容献瑞葩,晓云轻罩认笼纱.喜施繁艶迎诗客,羞寄清香入酒家.妙质本能兼五德,芳名今复冠群花.可怜一种婵娟态,醉倚秋风脸有霞."
"登云阁上二诗仙,不共凭栏仅一年.耳冷高谈增企仰,目惊健笔忆攀缘.挼蓝环翠应依旧,转毂流光已屡迁.秖忆醉吟风月处,数竿修竹带轻烟."
"耐久交情古所难,松筠高节实能攀.弗思小怨心怀恚,惟嗜狂吟笑解颜.谗口任教华似锦,忠言到底臭如兰.飜慙不识奇男子,窥管徒知见一斑."
"鸠杖先生过草莱,竹林结客笑衔杯.盘堆冷炙非珍馔,樽贮香醪旋泼醅.玉屑挥犀谈绮吐,缬纹入面醉颜开.自慙阘茸亲余论,健笔时观吐凤才."
"漠漠阴凝水墨天,雨丝成阵拂窗前.千层叠𪩘笼轻霭,一带澄江锁淡烟.归思似云空散乱,名踪如系尚留连.当时错笑悲风赋,今日闲愁顿黯然."
"寓意标名气象雄,快哉岂为一襟风.端期骥子穷经敏,早向蟾庭射策通.奔逸伫当跻捷径,栖迟暂此寄尘踪.过门大嚼徒虚语,未若芝兰志不同."
"快矣标名厥趣高,端能教子振风骚.麈挥捷辩重冯席,笔洒新诗夺宋袍.冷笑三投方鉴玉,雄圗一钓便连鳌.行行指点青云步,烜赫英声冠誉髦."
"哲匠居邻剑水傍,笔端疑化剑锋铓.雕镌丽景春工巧,煅炼佳词武库张.字字泓澄清妬月,篇篇耿介烈含霜.楼成白玉归天府,掷下珠玑满锦囊."
"一轩虚敞静无尘,笑揖遥岑作主人.兴似子猷来访戴,情同荀鹤误寻真.重披药箓聊忘倦,侧听蝉吟试爽神.赖得好风知我意,幽香拂掠袭衣巾."
"剑戟峰攒迥绝尘,扪萝宜谒社中人.虽无樽酒邀元亮,恰有清谈敌季真.潄玉泉声清洗耳,霭云香缕静颐神.支公况是忘形侣,不讶林宗折角巾."
"翚飞高阁势凌云,端拟云衢致此身.直跃鲁梯千尺峻,高攀蟾窟一枝春.廓然眼界同霞域,快矣襟袍绝点尘.髣髴麻姑亭上景,方平应约此相亲."
"丹楹崛起拂云端,平步危梯入广寒.脱屣伫当腾鹤驭,飞凫终拟附鹏抟.半天风雨凭栏咏,万里江山指掌看.十二楼台多胜概,惭无诗思剪裁难."
"朱甍飞峻势凌烟,卷白楼中悉谪仙.枕曲顿能逃外果,潄醪端欲继前贤.云屏环列蓬壶境,花锦均铺水墨天.涤濯吟魂强裁句,诗成冷笑满囊钱."
"谢绝红尘万种非,杜门却扫下书帏.圣贤若许同仁杰,子弟从教诋窦威.反复始知经旨远,沈潜愈觉道心微.自惭闻见多迂阔,何幸慈亲屡断机."
"亲灌蔬畦慕汉阴,不辞抱瓮汲泉深.拟为元亮萧条处,岂有樊迟货殖心.剔去荆榛俱绝蔓,栽培桃李已成林.兔葵燕麦元荒寂,刬地繁华直万金."
"霜刀顿洗碧琅玕,半畆清阴透胆寒.为去残枝藏毒虺,端留密叶隠鸣鸾.荒榛杂揉尤宜剔,直节坚刚岂忍残.拟倩萧郎挥妙笔,一时收拾画圗看."
"因传种法自东坡,潜喜春来活者多.不遣牛羊残物性,更资雨露养天和.虬枝终拟栖仙鹤,云叶行看施女萝.纵与蒿莱暂同植,大夫封宠竟输他."
"振衣拂晓启松扃,月淡风轻酒顿醒.密竹含烟争滴翠,幽兰浥露远闻馨.清怜高洁蝉嘶柳,闲羡优游鹿食苹.试枕碧流端洗耳,白云深处诵黄庭."
"一抹轻烟锁远山,眼封潇洒脱尘寰.投林宿鸟相呼唤,出草飞萤自往还.吟拟停杯邀月饮,醉蕲支枕伴云闲.因风拾得新诗句,独倚高梧笑解颜."
"洒落风轩枕簟凉,高眠亭午梦何长.转为蝴蝶徒虚语,游遍华胥秖妄狂.唤觉始惊俱幻化,劳生顿悟谩干忙.搔头斜倚屏山久,熟较无如醉玉浆."
"景铺万籁绝纷华,独泛瑶觞衬脸霞.饮罢仰天歌白雪,醉来启匣拂青蛇.伴邀佳客推明月,乐奏清声有乱蛙.欲学广文事高节,恨无细雨落簷花."
"薰风吹绽绛香囊,碧玉丛中巧剪装.刚对炎曦争灼烁,羞同凡卉竞芬芳.动人来把骊珠吐,照眼潜将蜀锦张.诗思为伊牵引煞,暗随蝴蝶梦池塘."
"耳冷清谈倐半年,渇心如忆岭头泉.自惭托迹多南北,无复从游学圣贤.莫谓卑飞同斥鷃,已全高洁慕鸣蝉.荒凉不厌幽居趣,假道何妨试著鞭."
"投闲结客叩禅扃,拾得林间一种清.倚杖细听黄鸟语,卷帘遥指碧云生.清风麈尾驱尘态,春露瓯心破宿酲.便拟躬耕傅岩下,飜慙没世未留名."
"敛翅归来口欲缄,结茅遁戢寄云岩.𨊵辀聒耳思抛弹,薜荔萦墙未肯芟.闲笑蜜蜂空采扑,静听雏燕语呢喃.翛然顿释人间累,设穽维防饿虎馋."
"杜门却扫绝机缄,砥节端如万仞岩.涧底无鼇休掷钓,路傍有草倩谁芟.披襟嫩竹敲风细,支枕幽禽鬬语喃.底事晓来无挟弹,为嫌屋上集乌馋."
"碧云章句慕汤休,结客来寻物外游.茗椀翠涛能破闷,棋枰飞雹共忘忧.须泉况味参师正,爱竹襟怀亚子猷.好事不须沽酒引,一溪风物自相留."
"炙手权门似可羞,聨翩宜作赤松游.花逢消恨本无恨,草对忘忧自不忧.拂榻禅窗蠲俗虑,挥犀虚室论嘉猷.支郎况颇能诗话,涤濯吟魂为少留."
"绿锁窗前聚首时,戏弹圆玉偶输机.侑觞既欲携红袖,送酒何妨遣白衣.酩酊预期归倒载,从容端约话玄微.挥戈直使颓阳却,不计西风隠半归."
"困踣红尘未偶时,醉吟风月且忘机.囊空不羡千金璧,道在何慙百结衣.洗垢任他腾口谤,养恬尤觉道心微.孙阳一顾盐车骥,超逸方惊动中规."
"雨裛轻尘步武迟,垫巾归自武陵溪.纷纷谁认神仙过,拊掌琼楼笑女儿."
"襟袂龙钟破雨归,玉人惊笑若耶溪.恨无款段驰春径,故故遗鞭盼阿儿."
"山童泽涸欲金流,小雨廉纤陡变秋.河朔饮徒方快意,鲈鱼归兴不如休.歌姝况有飞琼侣,结客当为掷果游.一曲阳关肠断尽,未应闻此不迟留."
"肮脏无聊独倚门,谁怜跨下有王孙.扬镳特辱过黄宪,载酒端来醉子云.写景锦囊同摘句,揺风玉麈细论文.共欣贱子当生日,戏祝遐龄倒一樽."
"二妙高轩肯过门,共期献策学公孙.因观佳句题红叶,陡起归心望白云.坐上挥犀惊险语,醉中染翰缀雄文.相忘岂假投遵辖,待月同倾北海樽."
"为忆莲娃夜叩门,恐缘芳草怨王孙.眉弯海峤初生月,鬓軃巫峰欲坠云.金粟花残将委烬,香丝篆破不成文.朦胧月映人如玉,尔汝忘形共一樽."
"高才卓荦冠儒门,知是延陵几世孙.白雪歌诗凌鲍谢,青钱事业压机云.雄图未遂羞投笔,赋分甘贫耻卖文.已结忘形韩孟友,醉吟常愿共开樽."
"抠衣幸毎蹑膺门,了了慙非孔氏孙.麈尾既容闻吐屑,毫端合许见摛云.羲皇况已傲彭泽,屈宋安能过广文.白璧一双如见掷,解貂准拟换融樽."
"慵于蹲踏谒权门,独洒新诗示从孙.之问已尝吟夺锦,相如宜共赋凌云.高怀素蕴知人鉴,斐句慙非吊古文.抵鹊果蒙投卞玉,珍藏何啻获牺樽."
"冰轮初讶一分亏,结客传觞笑语迟.云汉无端藏兔影,金波恨不蘸蟾枝.佐樽痛忆飞琼侣,染翰栽成感鬼诗.料得中秋月应朗,习池端约捧琼巵."
"菊英装点近芳辰,风掠清香已袭人.端的樊川携玉液,来同靖节赏金尘.藏阄戏赌杯中物,投辖坚留座上宾.恶客不容污我社,摛云要扫笔锋神."
"鸡窗俛默谢尘嚣,炙手权门懒折腰.节操刚持忠孝砺,胸襟常以古今浇.萧条陋巷闲三径,牢落生涯寄一瓢.何日高轩能我过,竹林清集共逍遥."
"凭高因赋遏云篇,曵屣狂歌放昔贤.未遂相如荣驷马,且寻师正傲清泉.悲吟玉未经三献,羞澁囊空乏一钱.典却春衣常独酌,从教邸主笑鸢肩."
"白雪歌诗数百篇,赓酬乐有父兄贤.要晞靖节栽门柳,须俟参寥梦石泉.咳唾幸存三寸舌,文章可媿一囊钱.会须重咏高轩过,呕出蕲攀李贺肩."
"雕镌风月摘佳篇,落笔尤宜法古贤.淬砺要如礲宝剑,清新蕲似冽寒泉.会同白句吟披锦,冷笑邕文卖得钱.诗社获公添一瑞,苦思须拍阆仙肩."
"诗名浪得在卢前,器识慙非叔度贤.捉月笑他吟采石,凌云端欲赋甘泉.发硎喜淬冲牛剑,启齿羞谈使鬼钱.平世未应徒尔耳,行藏终与古人肩."
"关关啼鸟树交阴,雨过西城野色侵.避暑谁能陪剧饮,清歌自可涤烦襟.稻花欲秀蝉初嘒,菱蔓初长水正深.知有江湖杳然意,扁舟应与共追寻."
"溪山泼墨水云秋,似绮余霞次第收.灿灿拒霜铺蓼岸,双双属玉舞苹洲.杳无锦字来凭雁,拟灭机心试狎鸥.望里碧云还又合,数峰江上忍抬眸."
"潄醪常共醉淋浪,鱼目慙游涨海傍.琴听雅音弹碧玉,鼎分灵剂炼玄霜.纒肠锦绣篇章丽,入室芝兰燕寝香.此别未应徒尔耳,鹏程万里事难量."
"锻炼新诗摘锦囊,笔驱秀丽汝川傍.气横阿剑疑干斗,韵逸丰钟必待霜.遒劲狂挥毛颕疾,淋漓醉扫麝煤香.珠玑喜就鲛人乞,收拾端期百斛量."
"饫聆舌铎向鸡窗,深媿葭蒹倚玉傍.妙论乍离人吐屑,渇心欣破橘含霜.颇多好景撩人笑,独赏幽丛扑面香.数笔江山吟未得,何时对榻细商量."
"高才松桂振芬芳,桃李根茎媿托傍.眩目文章舒丽锦,超群节操抗严霜.快聋未卜闻谈绮,补劓期攀霭德香.时遣长须致双鲤,新诗无惜屡思量."
"阿堵物无崔烈臭,孔方兄有少陵羞.一斗酒金偿未得,速来相就典貂裘."
"襟怀磊落富诗情,琢句端明法颂声.格健要除蔬笋气,语工须带雪霜清.碧云矜式存风雅,黄卷沈潜学老成.锻炼更能师岛可,禅林无患不知名."
"拂掠轻风破异香,非兰非麝味何长.荻筛玉屑飞鱼舍,菊碎金尘点醉乡.露裛木犀增馥郁,烟滋菡萏益芬芳.佳人惹得盈襟袖,刬地慵拈锦绣囊."
"数片悠扬出远山,拟为霖雨霈尘寰.未乘风雨吹嘘便,蓦被曦轮照烁还.心在苍生常欲起,踪归深岫暂投闲.油然一作施膏泽,始趁岚烟入帝关."
"森然庭列碧琅玕,潇洒清阴透胆寒.落落已成栖凤实,团团俱是化龙竿.夜深筛月疑金碎,晓色笼烟认戟攒.劲节刚持君子操,王猷休把等闲看."
"停杯邀月宴华堂,苦恨山高阻兴狂.海峤岂能藏素魄,云衢终自布寒光.须臾帘卷银蟾影,次第樽浮桂子香.正好吹箫恰无月,姮娥应见我恓惶."
"碾破鳞云皓月轮,银蟾著意露精神.十分素魄高低印,一様寒光远近均.触目冰壶无点翳,照人水鉴绝纤尘.拟携玉斧乘风御,折桂归荣白髪亲."
"巧剪金英似欲飞,恍疑平世凤来仪.嘉名独冠群花首,底亊君王尚未知."
"层楼夜午转西风,眉际新愁刬地浓.怪得当时潘与宋,凄凉尤怯此时逢."
"阴雨萧萧夜接晨,如云禾稼一番新.康衢击壤歌声沸,乐岁应无甑里尘."
"涤破骄阳变早秋,烟光清照北山幽.五湖遥想增潇洒,谁棹扁舟继蠡游."
"浮云谁谓出无心,甘雨祁祁润泽深.潭底老龙徒久卧,亢阳何事不为霖."
"云岩萧索雨初晴,嫩玉寒泉分外清.可笑蜩螗时快意,也依浓荫吐微声."
"画坼田龟久望云,霈然膏泽幸盈津.南邻来庆年丰稔,旋酌香醪共湿唇."
"北窗支枕梦初囘,风掠余香特地来.颠倒衣裳望池上,荷花无语为谁开."
"霜筠瑟瑟戛琳琅,冷透纱厨一味凉.破梦吟魂正潇洒,纤纤更捧雪花香."
"杨柳藏鵶菡萏香,水亭风榭袭罗裳.秋光正入诗人眼,剩得余篇付锦囊."
"酒酣逸气射星斗,自恨无人识马周.试拂青蛇歌易水,溪山应有鬼神愁."
"菊吐金英已满篱,持杯指凖赏芳菲.有巾可漉还无酿,载酒何人是白衣."
"华阳宫阙杳难寻,空有遗踪古到今.不识萧郎仙去后,床头花酝共谁斟."
"梦魂千里入巫峰,况在鸳帏咫尺中.笔洒新诗宜赠我,临风幸免倩征鸿."
"琪管将扬世罕知,不辞三弄试临溪.少陵若也能精鉴,休戏严公有此儿."
"藏器韬光以待时,扁舟且此钓磻溪.拏云指日掀头角,惊破扶风狎侮儿."
"东野临流喜赋诗,一竿揺破碧云溪.汝非羸角休吾触,不是寻常丱角儿."
"功名未许书麟阁,吟醉何妨晦竹溪.舌在自知非久困,且将诗礼教龟儿."
"酒圣会须中北海,机锋谁敢触曹溪.英雄自有囘天力,造化都来只小儿."
"信马沿堤懒著鞭,不堪囘首望临川.满怀离恨如春梦,愁听林梢断续蝉."
"欲破闲愁𣨼举觞,醉中行色转凄凉.眼封无物堪消遣,望尽江城断尽肠."
"廉纤小雨破炎蒸,马上襟怀顿觉清.暂解征鞍访村叟,一瓯春露醒余酲."
"一声啼鸟过残阳,髣髴流鸎促晓粧.记得年时倦梳裹,𣨼人和笑道天凉."
"寸碧遥岑隠半规,冰轮次第碾琉璃.因追胜集琼楼杪,笑倩纤纤捧酒巵."
"挑尽寒灯夜欲分,襟怀岑寂向谁论.香残读彻闲欹枕,髣髴音容入梦魂."
"啾唧蛩吟旅况凄,那堪孤枕酒醒时.梦魂栩栩知何处,依约幽轩话别离."
"窗含月影梦初囘,一枕凄凉眼懒开.幽恨闲愁本无种,根苗不识是谁栽."
"标格全归笑靥中,相逢无奈去匆匆.金钗若许重寻约,樽酒秦楼愿与同."
"懵腾醉眼漾娇波,心印潜通一捻多.密寄断肠双丽曲,遏云须倩雪儿歌."
"懵腾醉眼未全醒,厌听田鵶达旦鸣.款段踏穿杨柳月,快人拂面晓风轻."
"暂停双桨傍苹洲,矶上渔翁雪满头.钓破烟波深得趣,生来不识世间愁."
"凉飚未夺火云权,烁石炎曦势欲燃.妄意拟寻河朔饮,狂歌烂醉太平年."
"旗亭贳酒醉淋浪,赢得林间一味凉.倒著接䍠还信马,只忧蹊径似羊肠."
"巴陵崒嵂试跻攀,胜概全归指顾间.笑倚松风聊洗耳,隔云好鸟语间关."
"麟阁功名属少年,笑他皓首只翛然.闻名虽未披云雾,勉力期攀鲁仲连."
"索寞襟怀不奈秋,雕镌佳句且忘忧.行行恰过桥南路,一片芦花映碧流."
"黄粱餐罢倚危亭,茗枕琼花助解酲.旅况吟魂正潇洒,拂鞍迤逦又登程."
"桐圭柳带正凋疏,匹马区区倦远途.肠断不堪囘首处,寒云影里雁声孤."
"德香薰郁书银笔,句法清新夺锦袍.卓荦斗南推第一,才名借甚继三豪."
"才华拔萃东南美,气焰凌空表里清.莫逆于心蒙许友,攀麟雁塔要聨名."
"未观健笔龙蛇走,拾得残篇绮思新.语带烟霞含劲气,解龟谁醉谪仙人."
"鼇头帘卷溪山秀,麈尾风生议论清.解榻何时同一笑,密云旋煮破余酲."
"冷暖世情谙已熟,雌黄舆议厌常闻.龟囚蚕缚末由脱,樽酒何旹与重论."
"仙风入骨楚臣骚,消得明皇赐绣袍.哦就新篇神物护,未饶禹锡擅诗豪."
"年时煮茗共敲冰,澡雪襟怀一种清.回首旧游浑似梦,翻慙困踣未知名."
"十围便腹卧边先,笑傲羲皇仿昔贤.诏下好须同奋跃,槐花香里走连钱."
"学辨痴龙信博哉,风流夷甫更多才.拟聨石鼎弥明句,对耸诗肩夜拾煤."
"吟须轻撚对斜阳,叶扫平林夜著霜.忽领诗词云锦段,夜光明月耀黉堂."
"萤窗顾我绝韦编,砥节思齐叔度贤.谁念广文穷到骨,倾囊时与杖头钱."
"阘茸闾阎数米炊,耳根舆议噪蛙卑.那知别得琴中趣,五斗犹慙为折枝."
"壮浪年来笔有神,诗如开府顿清新.暗中慎莫投珠璧,道路无非按剑人."
"登云胜概脱风埃,顿费诗仙赋咏才.忆得年时共轰饮,罗衣曾暗裛香煤."
"文会何时聚德星,紫芝眉宇照人清.锦韀并控寻春马,持酒冯花为解酲."
"时来一钓会连鼇,舌在谁羞旧缊袍.风骨自慙非太白,高吟大醉浪推豪."
"江陵素乏橘千株,贫甚唯收柿叶书.拟叩富儿谋贷粟,及门无奈足趦趄."
"锻炼新诗数百篇,郊寒岛瘦慕前贤.高山流水知音少,不及人间鬼使钱."
"飘飘逸气薄云霓,功烈羞谈管仲卑.业就凌烟终有分,桂林谁谓便无枝."
"袍襟帽角走红尘,却扫穷经务日新.将相公侯本无种,未应不及卖浆人."
"功名端拟位三槐,发策慙无八斗才.寂寞云斋且稽古,披香指日扫松煤."
"不作群儿浪谤伤,致身蕲处谏台霜.功成野服便萧散,会见裴公绿野堂."
"浓云漠漠雨毛空,染出桃腮照眼红.遮莫异香飘几席,多情拂掠谢东风."
"高情忽逐晓云空,喜见枝头一点红.秖恐好花俱有主,拟为词客伴春风."
"料峭余寒透裌衣,卷帘休讶燕来迟.多情苦被春催柳,带眼无端觉屡移."
"一犂烟雨霭江村,肮脏衡门暗断魂.览镜自怜空跌宕,谁知跨下有王孙."
"送墨层楼水墨天,柳堤花坞渐夭妍.教童为控寻春马,好事谁能乞酒钱."
"东野龙钟衣绿归,食虀肠苦竟栖迟.出门顾我浑无碍,未肯徘徊只赋诗."
"东野龙钟衣绿归,溧阳何足处男儿.微生纵有孤吟癖,尚拟朝端振羽仪."
"东野龙钟衣绿归,平陵投老倦奔驰.黑头我欲功名立,冷笑冯唐白髪埀."
"东野龙钟衣绿归,分甘假尉志何卑.诗名借甚徒为尔,不及勲庸显盛时."
"单衣初试轻寒退,袅袅软风经袖袂.层楼高卷酒旗斜,绮陌乱飘花锦碎.多情故把恼人肠,杨柳阴中弄暗香.解貂不惜换斗酒,烂醉春光能几场."
"蒙蒙春锁弄晴雨,花褪残红烟淡𥩟.泼成浓黛远山青,秀色轻茸芳草布.园林依约清且新,滑唇好鸟相和鸣.轻寒不断微风作,幽花一笑游人醒."
"轻烟漠漠笼芳树,上有黄鹂调巧语.分明唤友度柔情,似对东风欲掀舞.嗟哉彼鸟非英灵,犹能求友鸣嘤嘤.光初隙末轻薄子,洗耳何妨听此声."
"蜜脾香满青春暮,寂寂空山闻杜宇.啼红泣绿怨东风,锦城旧恨怀千古.可堪肠断对樽前,雄圗未遂愁无边.赖有投壶劝我饮,起舞从教落醉船."
"生涯随分便萧散,鬬草摴蒲心绪懒.尚余诗僻穷愈工,醉吟跌宕挥金盌.爱携佳客懒寻春,残红枝下细论文.搜罗万象攒胸臆,笔端扫出春空云."
"浇愁沃恨唯凭酒,况值郊原湔锦绣.倾囊结客踏青游,竞把鸱夷载醇酎.为怜芳草衬残红,猛拚醉玉眠春昼.觉来游眼顿增明,晚烟约略横疏柳."
"亭亭千尺凌云表,鐡甲苍髯材独妙.班斤郢斵犹未逢,雾惨烟凄人不要.我来感激对残霞,独倚虬枝发长啸.试凭匠石亲品题,栋梁合自登廊庙."
"风烟触处欢无限,倒著接䍠归去晚.林梢璧月弄清辉,鬬插山花笑而莞.华堂秉烛竞飞觞,浪语清狂胜弦管.探囊争出锦段新,灿灿珠玑光溢眼."
"风扫阳侯雪阵平,雨摧摩诘画图成.气吞浦溆重林尽,秋著江湖去鸟明.厚禄故人无一字,长年三老伴余生.会须满意开怀抱,到眼庐山不世情."
"幽陵胡羯残中原,列城束手天子奔.天留巨孽毒梁宋,贼垒环堞如云屯.凶波滔天不可遏,塞以束薪何足论.力凭孤墉阻其怒,不尔荐食无黎元.堂堂许张勇且仁,指挥羸卒气愈振.上书行在论贼势,想见愤色吞妖氛.人间贫残容力避,只有一死由来均.二公就此得处所,至今日月名争新.遗祠突兀岸清洛,英气凛冽横穹旻.尚闻余荫福兹土,天假威柄酬忠勤.布衣尚悬千古泪,肉食宜鉴当年因.焚香再拜三叹息,九原可作从斯人."
"孤塔鹜霄汉,晴影金碧眩.重来得寓目,归枕尾残汴.缅怀何姓人,哀祷倾淮甸.是身如皎月,有水著处现.弹指遍大千,何止数乡县.惟应应缘地,聊尔共流转.颠危悔靳马,善涉悟觅扇.君看悔与悟,只在一转盼.至人独何心,示此祸福变.当知夙缘定,莫作邪道见.哀哉众生愚,积恶稔天谴.云何一朝急,頼此香火荐.我来适灯夕,宝蜡明邃殿.还揩客尘眼,重睹浮坛面.朝来塔上铃,告我风色便.平淮一回首,岸草失葱蒨."
"舟行有严程,越国常晓发.双橹兀残梦,起坐窥落月.人家岸野水,雾雨笼邃闼.遥怜琐窗人,欹枕听瓯轧."
"先生结屋在人境,门巷萧萧作冰冷.纷纷入眼不入意,坐客千言不相领.叩关闻我倒屣迎,重解旧榻尘埃生.向来妙处久不吐,一挽天汉昆仑倾.共说别来经世事,我言所向皆儿戏.胸中块磊不用浇,便有清愁说无地.士林师范六十翁,先生合在伯仲中.愿言终赐指归处,为公敬作曾南丰."
"山行厌荦确,理策扶欹危.绿野三两家,一息知可期.冉冉晴林端,炊烟袅晴晖.其民丰且乐,恐是太古遗.那知都邑间,百索困鞭笞.繁华今何有,半作道旁羸."
"幽泉端为谁,放溜杂琴筑.山深春未老,泛泛浪蘂馥.娟娟菖蒲花,可玩不可触.灵根盘翠崖,老作蛇蚓蹙.褰裳踏下流,濯此尘土足.何当饵香节,浄洗心眼肉.余功到方书,万卷不再读.晚岁穷名山,灵苗纵穿𣃁."
"玉峰点寥廓,霄汉疑可梯.玉水环城阴,滟滟方拍隄.层台擅二美,吾策一时携.何当蜡吾屐,更欲照以犀.尘劳不相赦,竟类穷途迷.我生麋鹿尔,不羡驾辂骊.向来丘壑怀,语发人所诋.长安黑头公,玉勒朝金闺.山林出戏言,广已无端倪.谁收遮日手,归把耕雨犂.纷纷尘土中,等是舞瓮鸡.颇闻山水间,幽子饭藿藜.行当践此语,绝境同攀跻."
"道人舍幽居,谁管溪上云.此身自云耳,遑暇南北分.颇闻妙香山,天花雨缤纷.宴坐丈室间,历乱旧衲纹.山前路悠悠,山后水汶汶.应观川途客,念我奔走勤.岂无香火缘,他年往相群.饱食跛铛饭,稀摘幽涧芹.当令桃花台,白社掩前薰."
"坐久睡屡兀,手失未了书.清风脱然至,心醒得我娱.起看孤隙光,了不移锱铢.云何短梦中,万境生须臾.嗟彼市朝子,百巧营其躯.安知非梦役,过眼灭无余.至人有达观,那与世贤愚.不须无言子,同上昆仑墟."
"寺藏两山腹,路转百步阴.登高试病脚,掬冷清烦襟.败壁龛石刻,岁月不可寻.唯应查公石,俛仰阅古今.屋古困枝柱,摧颓力难任.何当咄嗟办,嗣彼钟梵音.兴衰岂关吾,得酒且满斟.归路有溪月,揽之醒吾心."
"人羁天地间,谁非一浮萍.泛然偶相值,便有离合情.君家武夷下,归路尘眼明.我生爱山者,梦寐秀色横.秋风送客去,把手更心倾.亦逢山中人,为我寄此声."
"觉师儒门秀,脱屣世故早.那知轩冕味,夙悟心已槁.唯余章句习,心境时相恼.如人生于齐,而即楚乡老.虽遭楚人咻,微音或清好.固无益生死,亦未妨至道.家山亦何有,肮脏衣间宝.丛林选佛场,一掷想盆倒.云何恋故居,俛仰待华皓.他年空手归,子语吾为老.幸分曹溪水,万劫付一澡."
"君家绿溪上,岸曲溪成涡.涡间石无数,水蹙相荡磨.谁尝掬而戏,一一印指螺.我欲往取之,拥此菖蒲窠.石罂注新汲,幽姿发清哦.夫子许饷我,往督书已多.愿言速寄与,起此泉石疴."
"人生本无事,况我麋鹿姿.一堕世网中,永与林壑辞.此行独何事,岂不为寒饥.弱岁慕古人,颇觉世好卑.那知齿发迈,终然此心违.春风到山泽,鱼鸟亦知时.吾行何日休,流目瞻长岐.且用陶翁言,一觞聊可挥."
"我家大江左,江水日夜东.遥瞻发源处,廼在西南穷.相望邈异境,正北一水通.故令我与子,迹远心自同.我生寡所谐,强颜红尘中.倦飞矫归翮,饥吟咽寒蛩.独欣得吾子,万虑一笑空.时时出秀句,醒我如风松.当知山泽臞,不鄙犀角丰.弹冠实伊始,此生各飞蓬.卜邻固未必,即事聊从容."
"我生苦中狭,与世枘凿乖.平生素心人,耿耿不满怀.汝能伯始后,游世如婴孩.相逢握手语,便作埙箎谐.时时笑谓我,如子患未涯.执古以规今,求合诚难哉.涉世幸未远,子车尚可回.我介足怨忌,君通绝嫌猜.不见山巨源,雍容居鼎台.不见嵇中散,绝交自可哀.贤愚心自了,短韵共一咍."
"幽独不自得,驾言款斋庐.殷勤主人情,投辖恐回车.辖亦不须投,此去将焉如.唯忧酒钱尽,使我诗肠枯.会合曾几何,可复自作疏.更当留一夕,帐中搜异书."
"幽人无与娱,耳冷百不闻.新米熟未知,但觉市酒醇.沧洲散秋色,山水逾清新.一醉不忍独,念我存故人."
"我行野田间,吁嗟连数村.千山收宿雨,谿作黄梅浑.渐看风叶底,一洗龟拆痕.余功被行客,稍压旱尘昏."
"骄阳久自杀,一雨荡龟拆.田夫梦亦好,翻陇已幽咽.朝来喜相语,一饱心已决.翻翻风叶乱,袅袅露芒白.去年禾欲秀,积潦满秋泽.今年岂堪旱,束手就沟壑.我生拙谋口,藜藿甘如蜜.向来真过计,忧民岂吾职.赤子天可怜,嗟人独何力.何须事儿戏,合沓来贺客.稍欣新稻熟,社酒行可觅.当同扶路翁,醉归舞南陌."
"前年谿上秋风时,主人酒熟烹黄鸡.归来醉倒睡便著,父老唤起牛羊蹊.此生一醉宁易得,未辨身为贵人客.征西将军尔何人,那用尊前惊堕帻.朅来闽越再经秋,闻道轩名涎已流.悬知得酒推不去,此客有辖何须投.今我正为奔走役,空想题诗满高壁.若逢落魄姓回人,为问何时定相觅."
"天公自厌雨,一夕开寒晴.霜风净旷野,洪落有余声.饥鸦得林静,霁月萦窗生.熨开睡眼色,一洗空花横.故人千里余,壶浊谁与倾.遥知劝影杯,共此通夕情.今冬有奇事,三见非玉英.明年谿上路,谁饷雨中耕."
"梦里沧波摇一叶,觉来正受肩舆兀.人家一宿晚可投,新席槁梧香更滑.霜前𫁂䅉收百亩,稚子新能牧鵞鸭.我生本是个中人,挟策久矣犹能说."
"我行欲安适,束马逾山樊.谷深不可瞬,危磴争猱猿.坡坨两山间,寂历三家村.茅簷青裙妇,蓬发薪烟昏.敲冷那可饮,分我一掬温.郎樵晚未归,客至不与言.不奉沙头巵,肯投柳下门.作诗配国风,行者式其藩."
"春泥窘幽步,苔上屐痕少.新晴一褰衣,绿叶藏啼鸟.方塘滟宿涨,古镜窥清晓.华颠忽自笑,彩羽堕惊矫.瞻言云中耕,缥缈穹脊绕.归把东臯犂,此念何日了."
"昔我云溪居,送子云溪𣸣.重来问何时,笑指谿上云.一别四周星,坐此世故纷.衰颜两非昔,华发粲可耘.我缠风树悲,终日无一欣.子乃水菽忧,尚此奔走勤.对床语未终,悬知便离分.霜风吹客袂,别意如丝棼.子归葛陂上,去路接乡枌.归梦尚随子,何当叹离群."
"嗟予身百忧,佳节过倥偬.客愁随线增,归思与灰动.当年从子日,未觉百虑重.高堂遶床呼,一掷有余勇.那知客天涯,相对寒骨耸.岁月曾几何,鬓丝今种种.忍饥山药煮,附煖地炉拥.深藏断还往,衰病脱拜拱.兴言望乡关,云物方鬰滃.空余相属意,杯酒久不捧."
"客心既岑寂,节物亦倥偬.幽篱菊初暗,深壑梅已动.古人傲尺璧,顾谓寸阴重.欲从夫子游,掣肘愧不勇.松高节磊砢,鹤老格清耸.当知山泽臞,谁羡将相种.一官戏人间,丛书以自拥.微言闻绪余,三叹手辄拱.青天本寥廓,不受云雾滃.愿言瞻清明,茗碗不辞捧."
"端居身百忧,况乃贫病俱.天公颇相哀,雨我蔬药区.晓晴新青匀,日薄生意苏.卫生固未必,一饱行可图.故园天一涯,茅荆谁为锄.峥嵘岁云晚,此念当何如."
"一壑久藏胜,数椽忽开亭.方塘荫瓦影,净见鲂鲤行.主人有嘉招,转柁失高城.不知几摇兀,杙舟上峥嵘.尊酒酌芳渌,园蔬煮柔青.翩翩射鸭弓,一笑翻彩翎.那知海陬姪,斗粟忘归耕.余生信萍梗,归梦识林坰.涨水有回波,故乡岂无情.一醉会有日,因之濯尘缨."
"我本世味薄,寸田足自营.年来荆棘尽,稍有梨枣萌.但恐骨相凡,未敢希长生.陈留达人后,未齓犀角盈.旧游记三山,幽梦彻九清.尔来三十年,但觉膏粱腥.幽寻饭绿髓,默卧诵黄庭.顾我尘土中,深慰夙心倾.仙人吴门卒,解后烦寄声.相期朝金阙,鹤驭何时征."
"二年饮水闽中村,忽见玉醴倾蛮尊.涓涓醍醐灌热恼,耿耿沆瀣明朝暾.旱尘久涨城市暗,渴梦欲挽江湖吞.何人远致双鲤信,知我来扣罗雀门.不须邀月已清绝,尚恐熨齿当微温.要从华池汲真液,岂独玄鬓薅愁根.微芒已识投辖客,娬媚似返当垆魂.奇功谁续伯伦颂,妙意要与渊明论.胸中我自有泾渭,笔下君已倾昆仑.诗成寄与约他日,饮君与我空瓶盆."
"高田土可筛,下田不受犂.遗蝗忧插啄,况乃麦未齐.赤子天自怜,沟壑忍见挤.雨逐新岁来,停云忽凄凄.莫辞三日霖,为作一尺泥.汪汪既没膝,滟滟仍拍隄.渐看蓑笠出,笑语喧畛畦.我欲与寓目,父老同攀跻.此身群万生,扰扰舞瓮鸡.曾亦无几求,脱粟配羹藜.永言故陇耕,老眼路凄迷.好收歛版手,锄耰归自携."
"灼灼桃吐华,濯濯柳垂缕.芳菲挽人出,春力乃如许.嗟予闭门客,佳节过不数.不因可人呼,那得幽步举.客如山阴胜,诗作斜川语.谁言一尊酒,妙处合千古.归来读残书,耿耿霜月苦.空余流落心,三叹非吾土."
"蕨拳婴儿手,笋解箨龙蜕.荐羞杞菊开,采𣃁烟雨外.嗟予饭藜藿,咽塞舟溯濑.朝来二美兼,一饱良已泰.充肠我诚足,染指客应慨.平生食肉相,萧瑟何足頼.王郎催牛炙,韩老忆鲸鲙.侠气信雄夸,戏语亦狡狯.我师鲁颜子,陋巷翳蓬艾.执瓢不可从,一取清泉酹."
"条侯得剧孟,吴楚坐可馘.我知无能为,失此一敌国.伟哉奇男子,侠气横八极.书生复何者,肮脏老笔墨.刺口论安危,事往竟何益.匹夫啸空野,惊尘一方塞.区区空有意,浩荡洗锋镝.何如吴王孙,语辄面浮赤.交游得朱亥,负贩鄙胶鬲.腰间铁丝箭,上镞紫塞翮.笑指蛇豕区,灭此而后食.诸公未备知,欲荐恨无力.明日我过君,烹牛呼社客.当书游侠传,令子姓名白."
"空中世界纷河沙,不知底处为天涯.乾坤百亿在指掌,触处与子同一家.云何犹作去来想,千里一跌毫厘差.坐令契阔费星纪,岭云欲寄山川遐.拨眉相对此何日,丈室净扫余天花.诗豪辨舌久投阁,万窍寂历风无哗.为君游戏出三昧,妙处那复相聱牙.往将妙响应空谷,一任飞锡凌苍霞."
"清眠有味日方永,褦襶妨人推不省.疾草尺书招故人,一水未济岂非命.此身何啻千金直,天下未可两臂等.垂堂之戒其敢忘,晚识风波失前猛.天怜我辈少如意,晓起屋梁飞倒景.侧身鸟行溪上路,遥知倚筇唤烟艇.信眉相对真梦寐,岂不惜此一笑倾.莫谈世事令舌强,快读新诗频首肯.与君好恶真磁铁,失足尘途若为骋.北窗风月夜吞吐,持此邀君共幽屏.浄洗多生内热尘,更有僧庐千尺井."
"秋风来几日,我发白已多.千林了未觉,奈此一叶何.宴坐阅流光,一盼寄庭柯.寒虫独何者,唧唧夜自歌."
"尘埃地上臣,天阙无力补.夜叉呵九关,尝胆真自苦.寄牋东南风,傥得蜚廉许.尚当求妙斲,君氏无乃鲁."
"莳兰西窗下,萧艾病其根.白露堕秋夕,美恶两不存.寂寂芳畹空,离离幽佩昏.物各信所遭,此意谁与论."
"月林疏愈明,露草浄可拭.飞飞萤递照,轧轧虫自织.移灯检书读,千载如经夕.微言契夙心,妙解失陈迹.文章事雕琢,回视真儿剧.世无扬子云,此理谁见直."
"宴坐自观我,中深抱天机.从知月胜火,胥失兔与蹄.大虚同一如,浮云渺何依.悠然渊明心,千载与我期."
"林臯一叶脱,静士最先知.自我抱兹独,悠然星气驰.乾坤一逆旅,鼎鼎竟何为.枯荣俯仰中,儿辈浪自悲.青云渺难必,白发不可辞.得饱良已泰,雨畦瓜芋肥."
"了翁卧淮楚,德望临一世.忧时九回肠,医国三折臂.四海一滔滔,扬汤不止沸.斯人倘可起,姚宋何足继."
"反身圣可作,自恕恶易盈.昨非往莫谏,今是来足程.幽人岁晚粟,树者夷跖并.慨然释七叹,谅知负平生."
"甘菊卧风雨,枯荷暗池塘.达人听荣悴,志士费感伤.亭亭岩桂花,已作宫槐黄.谅无青霞客,谁与媚孤芳."
"江海有一士,补衮抱经纬.帝衣日月明,袖手久不试.九关隔云雨,谁肯借一臂.弦急而调卑,此叹同万世."
"方塘滟宿涨,曲涧来飞湍.光涵鬰蓝天,澒洞碧玉宽.小亭尘土外,瓦影浮朱栏.霜渚写秋色,烟林养渔竿.佳人秋霞衣,皎皎明月冠.欲濯且无尘,隠几得妙观.海若眩河伯,等在蜗角端.那知坳堂上,杯水生涛澜.云间谢公子,五字冰雪寒.展读胜图画,经行记林峦.九垓未暇游,据壳谅匪安.一到定何日,眷焉抱长叹."
"渊明乃畸人,游戏于尘寰.南窗归徙倚,宇宙容膝间.岂不念斗米,折腰谅匪安.是非无今昨,飞倦会须还.国器青云姿,逸志追孔鸾.曲肱数椽底,尚友千载前.规模琴书室,料理松菊缘.心游万物表,了觉函丈宽.念君方适越,昔至谁云然.要知丘壑志,本出轩裳先.琐闼丽宸居,追飞不云艰.回车莫待远,泉石闻此言."
"门前北风裂我襦,知君未能出僧庐.忍看烟雨冻梅肤,南枝北枝香欲无.可无一杯相煖热,道人酒熟不用沽.区区濡沫浪辛苦,安得共似江湖鱼."
"雨断雪将堕,天低云可攀.谁穿东郭履,来款山阴关.故人金公子,身窭心甚闲.道机久纯熟,世味饱险艰.一杯不可缓,软此双脚顽.未忘膜外境,忽涌胸中山.白眼槩六合,谁云书生孱.万类宅天壤,细观真市阛.攫金掩醉眼,倚门眩朱颜.哀哉儿女态,今古可笑讪.坐令一世豪,偃蹇栖茅菅.先生谈天舌,久挂屋壁间.置之且默坐,观我无所还.纷纷造物机,颠倒转愚奸.于我何所歉,莫叹箪瓢悭."
"陆续流泉自成句,来拥红炉听山雨.道人更有深深处,诘曲如珠蚁丝度.几研无尘寒欲雾,雕盘篆破孤萤吐.味如嚼蜡那禁咀,茶甘未回君莫去."
"征鸿坐何事,天遣南北飞.萧然如旅人,无情自相依.孤苇吹欲折,秋风不胜威.冥冥一孤鶱,空费弋者机.寒声落烟渚,相应不我违.嗟我识此情,手纳空叹欷.安知丹青师,落笔廼庶几.画形孰不工,画意识者稀.他时因吾句,购此千金挥."
"苍山围岑寂,下有一水奔.闭户卧风雨,束蒿翳篱藩.寥哉祇树人,心远忘世喧.此身自蘧庐,长物余此轩.鸟语幽梦断,香横经帙翻.未成借路行,自要窥潺湲.远师渊明意,不愧灵彻魂.月度了无迹,风行偶成痕.心境两清妙,尺喙何由吞.赋诗安所取,碧云未足论.何当拂朱丝,窈眇弦吾言."
"不见道人久,天涯岁云除.朝来食指动,忽接送米书.念师折脚铛,五合未省余.虽无覆𫗧祸,尚有乞食逋.云何怜孤客,日受饥火驱.未曾贷监河,矧肯索胡奴.谁言斗升意,矫矫超万夫.嗟予事笔耕,轻弃南亩锄.慁烦方外客,此计良已疏.何时事粗了,归葺五亩居.生涯寄纬竹,岂即非良图.不为泉壤蚓,愿学江湖鱼."
"空山冥冥云雾窗,春风好梦欹残缸.朝来果得故人信,微凸而么犀銙双.贵人争买百璎珞,此心儿女久已降.坐观市井起攘袂,念之使我心纷庞.领君此意九鼎重,虽有笔力安能扛.何时来施三昧手,慰我渴梦思长江."
"骄阳挟酷暑,何啻虎而翼.高田土可筛,况廼耕与殖.风伯真可讼,云合吹复拆.那知下土民,糟粕配橡实.古佛栖岩隈,旱沴岂吾责.应缘贤令尹,闵雨丐法力.积阴暝山谷,流润凄几格.朝来贺客散,置酒浣愁疾.古诗成云外,险句动潜蛰.旋看蓑笠出,竞喜沟浍溢.讙言令与佛,念我一何悉.嗟我困蒿藜,最觉民可恤.何当问牛喘,免使诉鱼失.九关虎豹守,怀此欲安适.谁哉此心同,吾饱将何日."
"紫兰初茁芽,深壑终自秀.肮脏萧艾中,不采则谁咎.儿曹逐纷华,壮士保穷陋.应知此调同,万世无先后."
"俗士白人眼,从谁明此心.不欲故人见,诃我车辙深.萧然江上庐,客卧诗书林.得句不相寄,谁赏气骎骎."
"吾生意行初不谋,泛泛何啻波中鸥.携家来作闽海梦,三年客食天南陬.我先人庐在何许,大江之左道阻修.奉新家有手足爱,只身归扫先梧楸.旋当来此营斗粟,南北颠倒无时休.此心转与世事左,自作磨螘将谁尤.安知不满达者笑,穷达一戏如观优.咄哉吾语亦已堕,且与造物同浮游."
"隠吏朱墨暇,饱眠北窗风.时呼方外客,逃暑尊酒中.寂寞杜拾遗,四壁口不供.坐取盘飧疑,哀哉岂天穷.何如平生友,磁铁间不容.每怀千里驾,今作五斗逢.吏行散凫鹜,楸局收鸾龙.共话十年旧,事往如飞蓬.浮荣真一戏,何者为穷通.应须河汉语,净洗芥蔕胸.仆夫适在门,客醉尊亦空.更为后日约,及此芙蕖红."
"贞观盛德后,余庆未渠央.旧闻闽海家,欲纵燕山芳.教子嗣先训,开轩翼中堂.地偏市朝远,几浄书简香.先生陈太丘,饭糜百忧忘.弟子真羯胡,不闻触屏僵.一变豪侠窟,遂成邹鲁乡.下车里门外,他年看诸郎.坐上纡素发,诜诜立冠裳.我诗自可弦,请以侑壶觞."
"山深春未动,沙浅水欲冰.玉梅于此时,靓粧畧无朋.露蘂欲的皪,月枝挂鬅鬙.俨如江汉女,可爱不可陵.他年江南路,晓粧犯严凝.寻香烟雨中,横斜插茆簦.却数今几日,痴如秋后蝇.北岭枝欲空,谁与扶一登.聊分窥水影,依我照字灯.坐使惜花梦,临风脚腾腾.昔如梦中蝶,今学桑下僧.了知菩提长,念起吾何曾."
"空山欲雪云冥冥,玉梅半开吾眼青.此身垂欲走尘土,聊复举酒看峥嵘.折腰向人不知耻,故园可锄在千里.金昆石友一开眉,珍重道人相料理.楚江东岸先人庐,竹君安否久无书.归欤何时应白首,我食吾言如此酒."
"岁丰农犹饥,岁恶何可说.哀哉半菽氓,罪岁同一舌.年时旱尘涨,腊尽不见雪.青皇忽雨我,万顷麦苗活.令尹民父母,沟壑思手挈.祈年祓斋居,有酒不忍设.那知桃李径,狼籍香泥滑.芳意一如此,坐恐及𫛸鴂.郊原伫开晴,出劳南亩馌.秋成已在眼,一醉宇宙豁.更呼湔裙人,劝此侧帽客.和公斜川诗,磨石镵岁月."
"雉驯不因媒,鸠暖自呼妇.诗成桃李阴,知是霹雳手.簿书我亦厌,丘壑渠自有.却怜支离疏,饱食得薪槱.俗夫尝世味,甘苦半哕呕.知公超然处,心迹两无垢.愁阴老芳物,虫鸟故相诱.浪蕊费收拾,柔条可结揉.岂无我辈人,一醉开笑口.那知市门底,客倦枕两肘.眼高可人稀,命蹇亨运偶.平生愿执鞭,见谓予小友.细观恺悌心,宜在帝左右.却来尘埃中,寂寞对五柳.鷇音藏鹄羽,正待荆鸡剖.学政容窥谱,问字当载酒.虚名翻误梦,恐坐箕与斗.言诗终不称,永愧赋琼玖."
"身闲书有味,吏傲俗不亲.小窗据物表,扫尽心眼尘.令尹垂珠玉,敲门唤行春.作意向芳物,吾车曾未巾.愁阴入病骨,鸠妇声亦嗔.冥冥三日雨,桃李迹已陈.空余深枝间,一一青子新.秾芳殿春晚,犹堪慰佳辰.酴醿晓妆靓,芍乐醉脸匀.日萼簪袅袅,风巵倒粼粼.言当呼短舞,抵掌回双颦.年来得相从,稍觉安沈沦.岂不挂俗事,察公极清真.眼中醉乡路,风味良独醇.流光不容玩,尺璧何足珍.漓俗益可厌,愿言勤问津."
"珍藂压朝露,无人羞欲欹.春风醉香骨,绰约不自持.谁怜曲肱人,一笑遣秾姿.不言意可了,君醉当勿疑."
"妆淡洗逾靓,肌香薰不成.皎然月露姿,一笑午景晴.聊移梦蝶床,相对户不扃.谁令风雨暴,睡起春纵横."
"十日愁阴病不出,卧看春归无计惜.诗翁遣送淮海春,衰眼熨开云雾拆.胭脂注脸匀未遍,肉红借酒生真色.了知造物著意深,倾倒春工不余力.年来不顾溱洧女,载酒非公复安适.且将妙句写余妍,欲立佳名付精识.一春颇困歌酒污,回首纷华三太息.愿言乞与洗心方,归对炉香诵周易."
"梦中一叶摇江湖,困睡不觉身蓝舆.眼明佛屋丽丹碧,瓦鸱鴺凤凌空虚.疲民日者困苛索,半作赪尾相濡鱼.鹈鹕数罟两不置,肯念竭泽明年无.道人谁与办此事,斤琢千指开渠渠.颇疑如幻三昧力,上方手揽归吾庐.了知舌本法轮转,咄嗟檀施争奔输.不辞割爱一念善,谁谓岁恶穷民愚.书生袖手对沟壑,力不能援心烦纡.事无大小成者少,谈说治乱何区区.调卑弦急诚龃龉,凿圆枘方尤阔疏.古今罪岁同一口,抚掌一笑皆愚儒."
"万侯隠下吏,夙尚本丘园.身投攫金市,藂书以自藩.炯然如孤月,不受黄流浑.要知句律工,竞病何足论.我生群末俗,泾渭非一源.同心无楚越,倾盖如弟昆.人生各有役,不暇捧一尊.风蒲挂南浦,念欲东南奔.对床定何夕,青灯照晤言.悬知知诗处,千尺银河翻."
"居楚求齐音,美恶不同土.喧豗俗物华,群复有佳处.时从玉璧人,商畧穷万古.诗如粟牛戏,误得摩顶许.望道渺逾远,久生真暂寓.忍持尺璧阴,空作秋虫语.微言傥倾倒,河汉濯肺腑.向来说诗口,自此行可杜."
"建安少年请缨客,横槊赋诗两无敌.辞家去作入彀英,气拂天狼夜无迹.庙堂尺箠鞭羌胡,智名勇功付壮夫.引弓没羽世自有,敢闻上策当何如."
"以我有限景,逐彼无涯知.失足践畏途,投身试危机.舟车日奔覆,定无丘与夷.万古践此辙,嗟我与谁归.仲仁古静者,怀璧照褐衣.名途尝一戏,回首羞前非.心如得坎水,不受狂风吹.功名忧不免,当复定所之.请观本无作,今复止者谁.筑堂市门侧,著书园不窥.蓬藋深一丈,图书周四围.时有好事人,载酒问所疑.攫金奋敏手,倚市夸妍姿.回光时自照,何者非吾师."
"九州眼一槩,余子真琐琐.岳立培𪣻中,喜此高岋峨.如公我辈人,取友亦到我.挥毫赋垂天,风雨卷蓬颗.相期八表游,未觉夙心左.解龟醉江阁,酒面山月堕.起瞻帝乡云,感叹不成坐.何须飞霞佩,自办凌风舸.瀛洲渺溟渤,万里一掀簸.缄诗寄天涯,秉烛对新火.那知市门仙,斗禄事幺麽.空余肠九回,上疏何日果."
"木落天未霜,君归定何时.相思如惊鹊,中宵未安枝.梦中见阿连,锵然咏新诗.寤惊衰叶翻,谓是步屧移.揽衣下中庭,风露浩淼弥.遥知客衣薄,归来一何迟.平生短檠灯,相对忽解颐.万古一舒卷,佳处良在兹.是中及物心,上与稷契期.援古以自例,自笑无乃痴.夜叉叱九阙,侧足不敢窥.坐令一寸心,日抱二柄疑.迟君商畧此,恐得儿辈嗤.况乃绿发亲,倚门鬓欲丝.狶膏非凤喙,车辖无可脂.再拜寿百分,斑衣舞参差.秋芳未云歇,采采黄金蕤.万锺不足乐,古人岂吾欺."
"月出度松岭,露香非羽衣.肃肃夜气清,苍苍烟径微.川光浴秋容,萝影挂夕辉.冰轮碾空阔,飞辙无因依.拟掬星渚波,恐触天孙机.偓佺何时见,沆瀣聊独挥.未应青霞志,即与素愿违.稍休尘外轸,憩此岩下扉.清吟写万籁,妙想绝百非.不须河汉言,尽解纷华围.飞仙亦戏剧,玄学乃庶几.鳌山切丹极,岁晚行将归."
"城郭不去眼,而得林壑娱.低回抚壮心,欲吐无与俱.铿然一枝筇,细磴争樵渔.挽衣径与饮,不省谁为吾."
"女贫苦难妍,士贫苦难高.了知论此者,不识一世豪.此身百斛鼎,流俗欲手操.宁当舍其中,局促计所遭.颇疑有若人,肮脏栖蓬蒿.考槃一丘壑,光景不可韬.斯人不我忘,空复逾垣逃.轩裳亦云华,唾去如腥臊.哀哉夸毗子,扰扰冠猿猱.恬无济世心,闵默死滔滔.朅来事斗禄,俛仰身桔槔.一官戏人间,几何非餮饕.谁言眷此帻,掷去轻秋毫.区区欲骄士,一哭嗟儿曹."
"巉巉石迳鸣枯筇,意行诘曲无西东.心知幽壑梅已动,一枝寄我曾未蒙.暗香横路忽惊顾,冰蕊的皪蛮烟中.有如佳人久去眼,邂逅相得情何穷.蔬畦压霜翠羽乱,已觉雪片栖手茸.嗟吾辜此来已晚,攀条嚼蕊聊从容.玉仙游戏下尘世,绝艳一洗朱铅空.不知阆苑在何许,叱回风驭无怱怱.溪寒沙净迷俯仰,坐待山月来朦胧.岂无尊酒相煖热,锦裘起舞如惊鸿.仇池老仙羽化久,妙曲三叠余仙风.归时醉倒不知和,明日来此谁能同."
"道人昔曳羌庐筇,五老负雪湓江东.犯寒贪觅玉梅句,虽有衲被何曾蒙.归来苦雨熟梅子,卷裓深卧蛮烟中.诗传绝境忽入手,置我乡国情何穷.十年不踏江上路,漠漠海气昏貂茸.异乡岁晚慰流落,一笑頼此冰雪容.峤南绝唱谁敢和,骑鲸人去尘寰空.昆墟下视堪笑闵,雕琢肝肾愁怱怱.那知幽子云雨上,风斤玉斧修朣胧.读诗今我一回首,杳若目送孤飞鸿.何时晤语折铛侧,坐听万籁号天风.拈花特地两颜解,他时与子真参同."
"闲官屋舍如幽栖,寒苦余业偿盐虀.忽闻鹊声作破竹,尺书入手谁所赍.交游胜绝似公少,矫矫鸾孔依蒿藜.青冥侧足在咫尺,谁使狡狯捐其梯.秋风溪上共樽酒,摆落羁束忘畛畦.红裳起舞意未足,缺月衔岭星河低.只今跌宕走尘土,清梦往复无山谿.新诗惊怪烂盈幅,笔力拗怒蟠虹霓.遥知槃礴小窗底,得丧已著一理齐.此生同困造物戏,未觉与世谁云泥.虽无绝唱追白雪,頼有妙契如灵犀.一笑从公岂无日,挽袖相属空玻璃.不须俗物败真赏,但觅佳处同攀跻."
"寒崦人家碧谿尾,一树江梅卧清泚.仙姿不受凡眼污,风歛天香瘴烟里.向来休沐偶无事,谁从我游二三子.弯埼曲迳一携手,冻雀惊飞乱英委.班荆劝客小延伫,酌酒赋诗相料理.多情入骨怜风味,依倚横斜嚼冰蕊.至今清梦挂残月,强作短歌传素齿.韵高常恨句难称,頼有君诗清且美.天涯岁晚感乡物,归欤何时路千里.枕楼一笛雪漫空,回首江臯泪如洗."
"我生无几求,毕愿老葭菼.谁令事斗禄,饭粝羹不糁.书生亦可怜,微物有先感.朝来食指动,膰肉丰咀啖.恭惟鲁司寇,道大长坎𡒄.空余祠千载,不救陈蔡惨.永言百世师,愿学吾岂敢.当饥不忘歌,既饱复何憾.安能如王孙,长物贮颐颔.急呼讲肆人,一醉舍铅椠.相携桃李径,历乱蹴红毵.言强三尺喙,气溢一身胆.平生超然处,独嗜逾昌歜.诗成持似君,莫遣儿辈览."
"华裾锦领乌纱帻,气盖当年五陵侠.胸中磈磊不可平,拂衣归来抱长铗.轩然寄傲楸枰间,长恨坐隠非云山.相逢笑我眷微粟,我归未可君何难.世人钱作牛吼音,谁能立谈寿千金.空令拥鼻诵招隠,知君心在仙峰阴.故山自欲无归期,作诗但拟渊明词.却愁他日林下信,千里寄我唯当归."
"庭柯一叶失,风挟凉气归.湛湛陂水青,芙蕖脱红衣.非无岑寂士,句法妙玄晖.独怀履霜戒,德人贵知微."
"真儒六经学,文字聊解纷.长孺弃诸侯,汉庭相公孙.儿口乳未干,妄作黑白分.谁能领斯会,事往风中云."
"导江自岷山,源浅觞可滥.下集大小川,千丈水府暗.策策井桐凉,炯炯窗月淡.后生抱奇志,黄墨勤点勘."
"市朝富危机,匹夫死凭河.何如狎鸥子,烟雨同一波.行藏各有趣,不在相诋诃.我师陋巷人,千古冠四科."
"穿堵超玉绳,影倒夜窗寂.火云一洗空,月露清欲滴.幽人负疴卧,起坐三叹息.归同对床笫,晤语永佳夕."
"掩窗耿不寐,道人亦无悰.故山新稻香,粥鱼响枯桐.梦中信了了,推枕闻西风.少迟穉金壮,归辔与子同."
"丈室掩槐夏,与君同卧疴.平生莫逆人,裹饭谁见过.跰𫏨起鉴井,万古寂不波.观心要知是,造物如吾何."
"六年别故山,松竹故无恙.此身已天涯,飘走复何向.清源老医师,砭偻出投杖.勿辞一往勤,挹彼上池涨."
"石梁跨蚝山,永与方壶久.凭君持一杯,往酹济川手.遥知相携处,溟渤浸箕斗.作诗问大钧,犹有斯人否."
"山河我四大,物我同一体.谁为苦疾痒,搔按不容拟.多生抱此念,耿耿未云已.那知知鱼乐,更有濠梁子."
"屋头烟云屯,屋下波涛喧.团栾坐已久,起扣丹霞门.客至苦舌强,目击翻无言.元龙湖海士,怀哉夙契敦.清坐鼎足峙,妙语流潺湲.君游华严海,贝叶手自翻.此心于身世,鸟度空无痕.笑我流浪中,久被业识吞.读书谈古今,绮语生祸根.望道渺未见,况廼躐其藩.职卑困掣肘,见溺不得援.未知造物心,颇复哀黎元.近窥颜稷意,未敢遽掩关.躬耕亦细事,会要五亩园.释羁牛在牧,驾鼓马伏辕.居然见优劣,不比鱼熊蹯.持问跏趺人,一笑霜眉掀.相携妙峰顶,暝色窥远村.解衣畧辈行,班坐搴芳荪.欲归意未已,幽径相与扪.苍崖出玉醴,不受瘴毒温.愿言同酌此,我语庶不谖."
"侧身西来度千山,列仙仙去空孱颜.斗升自役应笑我,何苦语曲嬉尘寰.归耕无田仕难合,疑此二柄首鼠间.摩挲崖石三叹息,我心安得如汝顽."
"归耕食吾言,回首愧江水.方争杨子席,谁置穆生醴.邓侯倾盖旧,小寝蓺桃李.走书纳啖我,涎迸啮唇齿.朝来独何事,怒色剧染指.虽微射鸿游,顾有捩手鬼.平生谈天口,得酒便锋起.年来病不觞,但要讴贴耳.真成画蛇足,足就酒空矣.樊川吐怨句,想见紫云美.何时咄嗟办,一醉吾亦拟.噂沓听群儿,口实争笑鄙."
"舅家今三世,笔耕未逢秋.后生抱奇志,肯为虀盐留.先庐江遶城,归路柳暗洲.勉哉倘有立,离阔何足忧."
"读书学经纶,及壮吾已晚.譬如抱宿舂,求适万里远.留君商畧此,归袖不可挽.流光莫控抟,力学副深恳."
"千峰收宿雨,坐见空翠滴.携筇出城隅,试此腰脚力.竹阴穿窈窕,僧户扣岑寂.小轩清樾底,磐礴聊自适.闯然见幽禽,百啭深拔隙.即此与晤歌,绝胜眼前客.幽怀层冰结,屭赑不可释.忽如散春风,回首无处觅.天游失六凿,真观了千息.乾坤鼎鼎中,指马坐可一.不知双清老,何者为心迹.持问跏趺人,首肯复面壁.山烟明欲合,归舸兀深碧.此心除溪月,炯炯谁复识."
"掩关味诗书,青简亦已槁.相携出东城,及此风日好.僧簷覆谿渌,共取一尊倒.眷此松桂阴,不接车马道.慇懃玩流光,齿发行且老.诸公奠九鼎,帝室欣再造.优游容我辈,放浪事幽讨.念君东山姿,文字富天藻.风期在经纶,弹冠苦不早.宁知如子云,白首太玄草."
"狂虏送死河南北,王事遥怜弟行役.胡命须臾鱼在鼎,官军低回鸷将击.渴闻天语十行札,尤觉家书万金直.何时同秉江上犂,万里农桑吾愿毕."
"侧席忧宗周,负疴头岑岑.又传衢梁盗,弄兵保山林.渴闻平虏诏,蛰户跋雷音.欲舞恨袖短,诸君独何心."
"黄香卧讲肆,日芜五亩园.儿诵声九雏,未厌咽耳喧.古来避世士,或隠金马门.云何北窗底,默默对幽谖."
"圣门出嵩岱,领畧千丘岑.久矣暖姝子,蠹鱼槁书林.曾参一唯后,旷古沈此音.愿君同钻仰,满我初地心."
"丹白春事了,灌木忽暗园.卷书护岑寂,幽鸟时一喧.起携无事酒,往扣常关门.岂无素心人,之子不可谖."
"读书评世故,自许了无猜.忽然抚机会,往往凿枘乖.时难既可叹,道大未易涯.归来卧看屋,吾意亦悠哉."
"湛湛天宇清,宛宛穹脊白.投深得僧窗,千嶂倚苍壁.开卷与晤言,炷香伴岑寂.独将万里心,收歛入寻尺."
"身轻客已去,睡美体新浴.南风吹好句,历历韵松竹.虽云天耳听,拟以幽梦续.不辞举似人,恨汝心眼肉."
"兀兀掩关坐,后土冒泥涂.繁阴忽披猖,怀哉叹离居.眷我二三子,共此一日娱.欣然忘华陋,意行非始图.围竹粉黏带,弄泉云遶裾.共赌羊山棋,不钓温水鱼.野色一以暝,归舟相与拏.岂无软脚酒,新熟不用沽.急景弃尺璧,中原睠丘墟.丈夫患不免,低回竟何如.安能逐儿辈,飞翔争腐余.但忧著鞭子,滞留嘲贾胡."
"忆挽梅花与君别,终年梦挂南台月.天涯谿上一尊酒,依旧风巵舞香雪.高情绝艳两无言,玉笛冰滩自幽咽.却怜造物太多事,更要和鼎调人舌.浮生踪迹风花里,鼠壤珠宫孰优劣.且当醉倒此花前,犹胜相思寄愁绝."
"学道日已媮,干时心同嬾.同怀能几人,俛仰风雨散.晚得吴王孙,抱衅戢高翰.由来清庙质,不赋白石烂.笑我尘土中,坐受微粟绊.新诗中音会,天律度弦管.未能载酒问,但作焚砚叹.况闻翻贝叶,一悟了真幻.文章廼儿剧,安用黑白判.何时商畧此,得酒不待劝."
"阿游陆沈久,亦复太痴绝.未成安一枝,况乃办三穴.唯余爱山意,如水必东折.首鼠今几年,顾影愧琼玦.那知龙门客,尘底抱关𫔶.虚簷日偃仰,苍壁对横㙞.拄藤危蹬响,濯足细泉洁.束薪取奇观,滴乳当嘉设.摩挲石蜿蜒,信矣耆旧说.欻疑卷风雨,凛若践冰雪.远追神清游,复作武陵别.能诗有老休,联句媲前哲.相逢快吟哦,亹亹霏锯屑.三山今入手,瀛海仅可啜.崎岖走林谷,王事烦此杰.拟结汗漫期,更待搀枪灭."
"四物觅安心,驾言无停驱.忽然休歇去,本自一物无.那于前后际,而有新故吾.知津恨未达,敢以偷自愚."
"君居泥自蔽,邻客旅两足.诗成各超然,不复念瓶粟.应怜市门客,俯仰对流俗.出言不妩媚,人瞋大于屋."
"我生非瓠瓜,于世岂无情.望道渺未见,谅知负平生.将求挃挃获,奈何卤莽耕.饥壤听造物,吾愿乃秋成."
"秋犬吠夷门,谁能拊其背.怀安壮士羞,窃食替操耒.无由一当虏,鬰鬰嚼齿碎.故人何自来,适与芳时对.笑我尘土中,勃窣守阛阓.城南出携手,远取韩孟配.心期汗漫游,目极泬寥内.舞雩追点也,岘首畧湛辈.豫愁君兴阑,复遣我心愦.归来疑梦断,清境皎不昧.哦君斜川诗,汲井沃枯肺.愿言荐清庙,勿赋风雨晦."
"山中白玉延,贵压梁宋价.筠篮出轮囷,了不烦造化.因传竞病句,中的若神射.颇念坐稳人,鞍马久不跨.谿桥梅欲动,玉雪短枝亚.何当同嚼蕊,一醉山月下."
"听君话匡庐,风月妙无价.罏峰忽在前,俛仰疑幻化.新诗未出袖,光怪炯如射.悬知得力处,岛可不足跨.家山为谁留,铛粥香𫁂䅉.我亦怀秋江,波清鸿鴈下."
"癞可湓江滨,觅句负光价.君为东溪客,伏鹄资妙化.想见箭锋机,相拄不停射.伽陀入三昧,汤史欲凌跨.韦斋语清夜,挂月松偃亚.他年约相逢,禅榻慎勿下."
"苍山抱岑寂,丈室掩虚白.道人尘机断,宇宙一西壁.是心如焦谷,浩劫永枯寂.一句从谁闻,投老承此力.相逢不相问,未省谁主客.咄去真俗人,胡为来役役."
"老谂不下床,胸次纷黑白.弥明亦强项,得句鼾负壁.相逢复何事,一笑万虑寂.新诗追旧韵,俯仰见笔力.何时折铛傍,鼎坐无主客.区区竟何补,斗粟真自役."
"湛湛天宇清,宛宛穹脊白.投深得僧窗,千嶂倚苍壁.开卷与晤言,炷香伴岑寂.了无魔娆梦,皎皎知道力.鸣珂绿槐影,想见下朝客.笑我守吴门,心形等相役."
"我生少所可,靡靡世一律.如君素心人,指不三四屈.久与宵人游,归卧常自失.效尤起媮心,阿意增美疾.低回强酬酢,高论形敢出.缅怀参同子,蚤入伊洛室.闻道既先我,论诗又奇崛.纵横谈天口,卓荦扛鼎笔.胜我何足云,论交敢自必.桓公肯见规,寡过行有日.书来约过从,一笑破萧瑟.新凉宜灯火,永夜勘书帙.岂无一尊酒,少促软语膝.更呼小丛歌,未怕官长诘.跂予占骑气,千岭秋回鬰.著鞭及清境,滟滟月华溢."
"天公积愤何曾雪,遑恤茶工贪揽撷.无聊桃李困迟迟,暗白蔫红飞乱撷.谁疏天汉下穹窿,苦厌风霾昏嵽嵲.行台使者扫云手,酾酒丛祠拜灵𫈵.归来一雨动三日,沟壑遗民起垂绝.岂唯枪旗各呈露,更喜笋蕨争芽茁.明朝击鼓万指集,云蹬携籝穿曲折.红尘一骑天容开,顾渚蒙山坐销歇.帝觞尝罢思苦口,公如子牟心魏阙.金銮谏舌夜生尘,回首山中记同啜."
"众山如连环,平野忽呀口.孤峰插深云,气压万培𪣻.区区何足杰,落落终自负.我行清谿曲,鹤立倚筇久.拂衣竟何时,尘土坐自垢.长梯弄玉井,奇字窥岣嵝.心知不能去,照水颜甲厚.永怀山中人,独立谁与友.神交解此意,长啸震林阜."
"片帆西借东风力,回首三山春一色.何人孤啸月中闻,知是无尘岩上客.风山武夷之宗支,千岩万壑帝所规.天怜傲吏赐我履,恨不与子相谐嬉.问法年来定成市,藤蔓遥知罥衣袂.手攀荔子约同尝,绝胜林间啄残柿."
"天工倾倒不余力,唯有荔枝香味色.君家桃李要争妍,肠断鬓丝禅榻客.书生瓮葅天所支,煮茗夸妓非良规.腹饥眼寒君不忍,著诗唤作东山嬉.冰盘绛实光照市,归来香满巫阳袂.明日人传玉蕊仙,绝胜空赋青龙柿."
"高堂岩岩面势尊,洞见万井开重门.元戎务简玉帐静,缓带酌客娱朝昏.忆初饿隶起篁竹,一啸千里来黥髠.将军揽镜媚巾帼,何异搏虎驱狐豚.只今休父八州牧,身佩重寄忧元元.惊尘错莫羽书密,虽有美酒谁同樽.沈机且复长辔御,沥恳何啻血面论.楼船一夕飞度海,汉家上将来天阍.狂童束手赴烈火,雕戈不污妖血痕.坐谯饮至凯歌入,船粟往哺遗民存.五兵包裹高阁束,止戈新榜真成言.便当频与方外吏,徙倚风月星河翻.几年牡籥飞不守,河济逆气腥乾坤.知公快挽天河手,坐视黠虏方游魂.权舆闽越聊小试,宁复久此淹遐藩.农桑万里望公等,愿见四海无营屯."
"侏儒饱官粟,适市行勃窣.但知随众笑,了不见优拙.暮归遭客问,闵默羞𫜬舌.心知续凫悲,慎莫尤造物."
"去年中秋雨,野芦凄薄寒.惊尘暗一方,客枕那得安.起呼对床笫,揽衣步蹒跚.握手仰太息,宇宙何时宽.今年中秋月,并海窥涛澜.坐看鬰蓝天,忽涌白玉盘.眷言双峰客,倚闾念衣单.亦复取樽酒,承颜有余欢.天涯等牢落,世路方艰难.且遵秉烛语,毋为泣河叹.停杯玩飞辙,河汉静不湍.痴儿亦不眠,苦觅蛙兔看.洲出暗潮落,鬓衰香雾漙.佳句付惠连,何时解归鞍."
"窗前小桂丛,著花无旷月.月行晦朔周,一再开复歇.初如醉肌红,忽作绛裙色.谁人相料理,耿耿自开落.有如贫家女,信美乏风格.春风木芍药,秾艳倾一国.芳根维无恙,岁晚但枯枿."
"水菽怡慈颜,万锺亦土苴.时从班衣儿,蓺萱北堂下.秾华夫岂少,爱此入风雅.纷敷翠羽丛,绛英烂如赭.诸孙遶银鹿,采摘动盈把.谁言壶中春,在此眉寿斝."
"新移紫玉干,罗列才十余.枝叶一何病,意色惨不舒.旱久土膏燥,抱瓮愁仆夫.虽无樵苏厄,苦欠雨露濡.我来侣鱼虾,沧溟在阶除.月窗泻水墨,天风韵虚徐.谁言居无友,此君良不疏.三年为主人,箨孙定纷如.他时报安否,谁寄青泥书."
"海上作重九,菊揉青蕊香.近墟买茱萸,枯颗出药囊.儿曹记土风,歉歉事祈禳.老夫未免俗,聊尔答风光.灾祥理不僭,此柄孰主张.譌言眩末俗,吾欲案长房."
"炎海霜雪少,畏寒直过忧.驼褐阻关河,吉贝亦可裘.投种望著花,期以三春秋.茸茸鵞毳净,一一野茧抽.南北走百价,白氎光欲流.似闻边烽急,缘江列貔貅.裁襦衬铁衣,爱此温且柔.天乎未厌乱,利厚人益媮.谁知海滨客,独叹无人酬."
"地卤不敏树,珍植何由畅.𣃁根移芭蕉,美荫跂可望.芳心日卷舒,翠叶忽张王.偏工鸣秋雨,疏密眇难状.霜风一以厉,狼籍坐惆怅.谁言䍀缕中,秋子得佳饷.缃囊贮瑞露,厚味天所贶.怀哉腊毒言,节口畏生瘴."
"东山在眉宇,未到心鬰纡.流泉撞哀玉,清洌生菖蒲.闻有婵娟子,弃家来结庐.窈窕云雾窗,参差冰玉肤.绝粒屏香节,仙姿清且腴.迩来隠身去,冷落愁臞儒.灵方无由乞,石斗移根须.相看意已消,何必见子都."
"落日弄云海,阆风欲手攀.秀色不可解,西山如连环.缅怀避世人,结屋栖孱颜.眎世一蜗角,笑悯触与蛮.我生笑痴仙,遂恬升斗悭.尚余诗书债,幸此朱墨闲.缨冠出救鬬,安得长闭关.仙人形识此,妄自凭愚顽."
"历乱百忧心,漂零一涯天.读礼不盈尺,眼萎坐自怜.君来访安否,春风柳吹绵.篝灯语平生,惝恍夜不眠.那知岁月度,但怪冰雪坚.感君怀亲意,使我泪贯泉.高堂急荣养,躬耕恨无田.笔端日五色,气压诸生前.圣门要钻仰,至味研简编.经纶出绪余,文字忘蹄筌.他年闲击竹,妙契琴无弦.此时一瓣香,竟为何人然.江湖多北风,怀哉归袖翩.刮目看奋飞,此道更著鞭."
"岁晚追土风,独瓮谁与佐.人心感流光,台餽屏奇货.鸡豚取牢栅,门户随小大.去乡二十年,忆此但愁卧.儿痴元未识,但索梨饤坐.何时鸦识村,莫作馿转磨.不须志四方,教子求寡过.归哉及强健,老去烦剂和."
"旧岁已趣驾,为我不少迟.凡心畏增年,而岁岂容追.丈夫有蠖屈,牢落天南涯.收功英妙年,豪杰彼一时.宁当如秦越,坐视瘠与肥.邻翁意诚厚,酌酒宽愁悲.慇懃何时忘,祝我致好辞.抚世非吾事,诸公正扶衰."
"庭燎夜未央,旌旗焕龙蛇.九门一放锁,万马谁能遮.乱离忆旧事,安眠梦无何.目眩灯烛光,坐厌儿女哗.念此亦土风,虽痴不容挝.更为卢白戏,纷争起横斜.故岁不足计,新岁莫蹉跎.努力诵书史,从人笑翁夸."
"我梦故山月,萝影垂秋光.谁言九衢晓,莽莽吹尘黄.群公直道山,晤语清夜央.飞辙转空阔,积暑苏苍凉.哦诗中天律,流光惜堂堂.鸡肥社酒熟,吾亦怀吾乡."
"亭亭月初高,河汉坐可搴.病余久制酒,灏气两争先.振衣万里风,归袖何时翩.怀哉故山友,共此今夕圆.离离云飞鸿,何意影沈川.观心要知是,出处直悠然."
"开门惊积叶,秋气日以厉.独芳摇落中,粲粲岩下桂.幽芳不自怜,怊怅纷满地.未忍蹋残英,何以娱晚岁."
"秋云定何心,忍翳今夕月.尚嫌微点缀,况廼都漫灭.他日任氛霾,数日望清澈.倦投衲子窗,竹雨听骚屑.对床不成梦,有酒那能设.萤飞矜意气,虫语转幽咽.心知层阴表,皎皎玉轮洁.何当凌倒景,徙倚玩飞辙."
"栖迟客异县,名氏藏丹丘.希世非夙尚,素餐愧前修.日耗大仓陈,一饱宽百忧.眷焉抚平生,信亦无几求.蒙笼小窗底,图史漫不收.篝灯揩病眼,昏花乱蚍蜉.愚儒未忘世,抚事非所谋.不如遂捐书,卒岁以优游.怀胶睨昆墟,浊浪排高秋.知难有明训,吾其老锄耰."
"铿然一叶脱,中夜叹以惊.及兹遂摇落,风露漭难平.晼晚愁自滋,淹留謇何营.腾腾任天运,庶几得吾生."
"中郎章句儒,失身徇邦仇.一叹不自知,邂逅死孤囚.凛凛南昌仙,斗食身百忧.渺然元始后,灭迹不可求."
"投老一寸心,独立无攀缘.兀兀不自聊,愔愔谁与宣.时有素心人,一枰奉周旋.得隽非至数,三捷亦偶然.危思寄方罫,积威下虚弦.骄矜不须臾,奔北已可怜.志士珍短景,顾谓璧可捐.圣门未及藩,远道要著鞭.缅想运甓翁,操具投长川.自强圣所臧,怀哉抚韦编."
"岑寂契心赏,栖迟幸身闲.却扫味道腴,未厌藜藿悭.久绝子公书,羞访季主关.肯为空际尘,起此胸中山.历翁推始生,邂逅杯酒间.自今半运中,且作尺蠖跧.萧萧两鬓发,已白不复斑.功名日以疏,落落难强颜.譬如坐稳人,正苦步作艰.夸毗付余子,彼哉谢追攀."
"吴江女儿白如玉,花底纱窗傍谿渌.玉箫春暖贴朱唇,故作阳春断肠曲.扁舟掠水去如飞,不见嫣然一笑时.回首江城只孤塔,向来一念复因谁."
"一霜木叶纷纷妥,园夫献梨红颊椭.亦知胸次本清凉,且欲与君充饤坐."
"上国经年客,春流一棹波.已醒离帐酒,犹记客亭歌.水枕残归梦,霜衾拥独哦.蓬窗横落月,作意傍人多."
"密密云阴合,斜斜雪态妍.似欺春力浅,故傍客愁边.宿鸟投村暝,寒梅抱蕊鲜.无人命尊酒,清绝袅茶烟."
"俯仰尘埃二十年,天涯初此试鸣弦.正缘五斗羞陶令,莫叹三江阻郑虔.馋吏诛求何日餍,羸民凋瘵岂容鞭.故人便使来当路,终恐劳公自挽船."
"午潮平处落归帆,已觉离情两不堪.转手便成千日别,悲歌聊倚一杯酣.波翻别壑闻车水,青遍柔桑趁浴蚕.归路春深风日美,伴谁操笔赋幽探."
"望湖楼下照衰颜,羞见尘埃两鬓斑.风艇纵看山转侧,烟堤尽逐水回还.唤人归去城钟急,触处相亲岭月弯.不用新诗摹绝境,定知长到梦魂间."
"一雨平龟坼,层台转小凉.吟羞东野窘,醉想谪仙狂.湿翠生苔径,余清袭芰裳.王郎不相顾,扫地静焚香."
"俛仰尘埃的自羞,稍看寒饿复谁忧.小儿造物巧相戏,穷鬼逐人殊未休.我所不知烦子算,世如无取更何求.服箱挹酒真幺麽,那用区区问斗牛."
"谁唤思家客,来为荡桨嬉.鬓华羞照水,雨意解催诗.叠鼓飞文鹢,香鬟出短篱.醉归真梦觉,犹忆湔裙时."
"觅种老蟾窟,培根芹水傍.书灯移素影,诗笔带余香.家计传韦业,孙枝继郄芳.山川供秀润,兰玉竞辉光.那把攀云手,空持种树方.嗟无月脇句,恶语污君梁."
"浮荣过眼旋销忘,惟有谿山意味长.身健不嫌穿荦确,尘空那复戏沧浪.林钟唤客烟藏寺,风叶鸣秋竹荫廊.一似云谿醉眠处,只应软语欠支郎."
"知有丛林特地过,幅巾迎笑出岩阿.杖藜同觅牛羊路,濯足来分鸥鹭波.岂不倦游贪斗粟,坐令归思动渔蓑.他年会有相逢日,稍食吾言听子呵."
"笑我布衾故,分君楮幅温.尚嫌肱当枕,端称席为门.败箧薪钱尽,幽窗雪意昏.寤惊双脚暖,犹恐锦鲸存."
"兀兀天涯客,依依雪谷花.莫辞遮病眼,相伴送年华.劝我三杯釂,熏心一念邪.幽香恋吟笔,半堕墨池漥."
"幽独不自得,出门谁适从.滔滔我不即,踽踽世宁容.吾道固应尔,何人此意同.唯余穿户月,照我一尊空."
"末俗纷纷事不情,天涯怀抱向谁倾.漂流空度三秋日,邂逅来逢四海兄.剪烛西窗惊睡梦,对床夜雨话平生.滔滔世路方同骛,何日相期问耦耕."
"粥冷春饧冻,泥开腊酒斟.故乡空泪满,华发正愁侵.山暝雨还住,烟孤村更深.谁知江海客,浩荡济时心."
"幽栖一壑无来辙,睡起忽惊春已深.踏青不趁溱洧女,曳杖来寻薝卜林.长条挽处云笼袖,幽佩归时月满襟.武谿回首醉眠地,香力一熏愁到今."
"世事今人舌本强,滔滔何处是吾乡.未成微服隠吴市,且可携筇访草堂.欲买鸡豚投近社,少陪风月坐胡床.共将绝唱追韩孟,一饮还须釂百觞."
"搅云飞雪一番新,谁念幽人尚食陈.髣髴三生玉川子,破除千餠建谿春.唤回窈窈清都梦,洗尽蓬蓬渴肺尘.便欲乘风度芹水,却悲狡狯得君嗔."
"千岩万壑翠萦回,一洗衰翁病眼开.落日多情留别岭,秋空无地著浮埃.云闲出岫初无意,松老参天岂愿材.我是散仙君记取,更鞭鸾凤少徘徊."
"谁麾俗驾挽今回,珍重山翁小径开.去觅云峰攀碧落,下看沙劫坏飞埃.掬寒露井销尘想,撷翠筠篮富药材.仿佛三生曾到此,楼钟重听一徘徊."
"脚底千峰翠浪奔,云端挂此一豪身.山河了了穷千界,物我纷纷共一尘.浪趁下方追日步,恨非本色住庵人.他年八极浮游遍,来读新诗迹未陈."
"金子卧空谷,何人赋白驹.僧斟三味酒,客荐一囊书.归梦寒应短,诗肠饥自呼.强穿东郭履,来煮雪畦蔬."
"露浥秋英湿晓阴,小坡新𣃁伫幽寻.似欺兰畹方披羽,聊对风巵旋屑金.采采遶篱吟欲就,垂垂压帽醉难任.使君致主唐虞了,三径无忘此日心."
"手𣃁修芦著槛栽,使君公退几徘徊.想当风雨翻丛急,疑卷江湖入座来.未办松窗眠绿浦,且将屐齿印苍苔.种成桃李人间满,应念孤根首屡回."
"美景足可惜,残春尤不堪.晚英余燕蹴,熟颗坠鶑含.岁月蓬双鬓,生涯粟一甔.唯思对公瑾,把酒话江南."
"芳节坐晼晚,客怀无一堪.柳眠犹自困,花笑为谁含.风揭拾遗屋,尘生执㦸甔.联诗頼诸友,妙句压城南."
"一轩新筑敞柴荆,北苑尘飞客思清.更买樵青娱晚景,便应卢老是前生.千门北阙梦不到,一卷玉杯心自明.冷看田侯堂上客,醉中谈笑起相烹."
"一丘胸次有余师,空此淹留岁月迟.黄墨工夫怜我倦,箪瓢风味要君知.新诗落笔惊翻水,俗学回头笑画脂.伊洛参同得力句,还家欲举定从谁."
"欲寻当日故山盟,身世今如海一萍.归路上心真了了,愁根入鬓已星星.挽衣共釂东西酒,折柳送行长短亭.念我知君回首处,萱丛菖叶一时青."
"相逢一笑两忘怀,梦遶亲庭首重回.世事难磨三尺喙,离愁都付一分杯.秋生林薄岁时晚,水落江湖鸿鴈来.賸作新诗频寄我,天涯时对两眉开."
"乱山身逐简书来,梅子黄时雨未开.一苇横斜风叶度,千滩赑屭雪城催.危机种种那容避,俗驾骎骎底未回.聊复浮游随造物,故园回首思悠哉."
"门掩蓬蒿气浩然,西风笔势更翩翩.未忘大学虀盐味,时说定林文字禅.芦叶风光倾上国,槐花心绪记当年.里门归日车应下,置酒迟君沈水边."
"沈谿耆旧半丘墟,犹有期颐隠市区.未展武侯床下拜,已传颜子梦中呼.门人会筑三年室,迹客谁留一束刍.归卧九原应不恨,何蕃声誉满京都."
"积雨山城久卧疴,起看横港涨晴波.空余九尺须眉好,奈此一樽风月何.怀抱故人长在念,经行佳境想重过.东谿回首醉眠处,为问红蕖何许多."
"丈室无尘棐几横,吏休凫鹜散无声.舞风竹影僛僛转,萦梦𬬻香袅袅清.已笑荣枯卢白戏,不须物我触蛮争.故人剪烛西窗约,知复何时话此生."
"家在大江东复东,去君一舍碧流通.那知临水登山处,同寄飞蓬断梗中.愁绝杯中千里月,梦萦江上一帆风.只今且作须臾意,更典云裘醉小藂."
"日出露芒重,凉生风叶翻.秋秔已照眼,社酒欲香村.牛下草莱湿,人归园屋昏.个中吾不浅,扰扰与谁论."
"五年沈水照衰颜,谿上今谁独往还.身插乱峰随一锡,梦回萧寺遶千间.西风潮落挐音急,斜日尊空醉袖班.更觉难追诗力健,大弨久废若为弯."
"一廛避地本依刘,闻得更书始欲愁.旧德镌碑在人口,归装载石压溪舟.寄书莫忘青泥信,把酒谁同黄菊秋.新阁诗增风月价,自应神物护银钩."
"胸中一壑故超然,耿耿羞争倚市妍.万事一尊陶令酒,群儿满世祖生鞭.欲投乌石农桑社,尚有灵山香火缘.持节重来慰父老,蹊头相送各携钱."
"鹿门庞老携客隠,耳冷十年难与俱.蝼蚁梦中求曩事,芭蕉林里见今吾.游丝弄影分阴转,乔木摩空万壑趋.香妙心清无一事,不知何处是华胥."
"滔滔一世强留连,头上从渠岁月迁.老子养生宁解事,小儿有口惯谈天.醉来莫负持螯手,老矣终寻种玉田.若怪微吟漏消息,九江谁识市门仙."
"缚屋双峰云一坞,抛来伴我事幽寻.风花踪迹趣虽各,香火因缘情自深.浮峡未兴圆泽叹,乘桴还有仲由心.三山他日记耆旧,凿齿弥天无古今."
"真人官府未夤缘,且向龙山作散仙.春入晓痕催采蕨,雨翻泥陇忆归田.蔬肠我若枵蝉腹,诗格君如击鹘拳.筯下万钱谋更鄙,诸公饱死太官膻."
"龙文新夸荐缃罗,园吏分尝苦未多.自瀹云腴𣂏露井,坐知雪粒采阳坡.撑肠君要浇黄卷,爱酒渠方卷白波.我亦个中殊不浅,断无踪迹到无何."
"剥喙门前久未嗔,定知我辈不羁人.午窗唤起梦魂好,一语便知风味真.身婴世网坐营口,心识醉乡慵问津.忽先秋燕背人去,四角何由生客轮."
"将军竞病诗成处,南浦春归兰玉丛.渐减心情身老大,久乖谈笑路西东.乡关落日苍茫外,樽酒寒花寂历中.且与寓公同放旷,浩歌相属倚秋风."
"雨收天气欲清明,犹有余寒在粥饧.马队客勤贪昼永,鳣堂人病想身轻.读书有味虀盐好,对境无情梦寐清.欲话此怀须我辈,一来蜡屐伴春行."
"今夕九秋半,心期负隔年.劳生灰劫里,微雨客游边.旅泊正无酒,阴云遑怨天.何时草堂月,相对藉糟眠."
"彼美司晨族,胶胶职效鸣.为怜君子操,宁乏小人羹.恩重栖时稳,心危失旦惊.未甘乌转夜,聊学鴈全生.结客观酣鬬,要君事割烹.那知竞辰子,力学务时成."
"大条祠官闲日月,绝知圣处著功深.荣枯举世争卢白,枉直何人较尺寻.身比香山差得计,诗看正始有遗音.应容下客游东阁,要话朱游夙昔心."
"北苑乖期恨昔年,异乡牢落梦江天.约游汗漫传新句,许出婵娟有旧缘.种种鬓丝何计换,摇摇心旆不胜悬.归耕要伴君难老,相与笞鸾作散仙."
"算舟吏散了无事,与客意行初不谋.饱看云涛舞空阔,欣逢泉石媚深幽.西汉未试补天手,上界那知鞭凤游.剪烛他年忆真赏,莫嗟身世尚沉浮."
"来往风流记两翁,天涯今作九秋蓬.坐惊秀色悬眉宇,便觉仙峰入手中.傲世真成漆园吏,输君不负北窗风.书生浪发新亭叹,自笑尊前气吐虹."
"居越与谁语,得君宽我愁.颇惊三日别,更为一樽留.食藿有余味,泣河非所谋.相看抚身世,容与愧苍鸥."
"忆我少年日,游君大父闲.诸孙嗟契阔,双鬓各斓斑.未觉归愚晚,俱尝适俗艰.绝知归思急,更觅玉梅攀."
"岁晚尊前一笑哗,怜君孤愤老天涯.诸豪虽识临邛客,陋族难当阙里家.会有孟光求共隠,不应牧犊但长嗟.青衫华发春风里,择婿犹堪驻宝车."
"龙卷风云一发蟠,不妨聊作侍祠官.高情未许群儿觉,万事何须正眼看.问道从公春信近,谈天容我酒杯宽.乘桴亦有平生意,回首纷纷行路难."
"柯山月下婵娟影,前度刘郎余故情.诗成回首恋三宿,我亦惜花痴半生.鴈沉寒水菩提长,虫蚀真诠章句清.西湖悬绝得鸾喙,可但能专五字城."
"司祀名郎下紫宸,王师载主尚时巡.丕承配极威灵在,对越垂休命秩新.幽梦想多春草句,清江为洗湼衣尘.行观前席来宣室,可但从容问鬼神."
"两牛鸣地隔寒流,病起相望客鬓秋.闻道唤船归别浦,坐怀联策倚沧洲.骚人空复惊摇落,胡贾何须叹滞留.会拥蒙冲入河渭,看君黄色上眉头."
"酌酒掺归袂,繁阴殊未收.心知非远别,自不柰离愁.蓬渚倦怀椠,云台归借筹.遄来阊阖路,万马避前驺."
"己自应无憾,人犹叹不遭.簪缨门已大,湖海气方豪.旧国牛矶外,新阡马鬣高.流芳传教子,步武接夔臯."
"交盖岁云晚,向人怀自倾.争棋消永昼,酌茗话平生.转手便陈迹,抚书增故情.无由从执绋,空想葬箫声."
"余庆钟兰秀,初占合凤飞.那知风不止,遽作露先晞.鬻髢筵方彻,齐眉事已非.魂车春陌上,空背夕阳归."
"强蹋府尘从傅子,立谈江阁识钊郎.一尊此地见眉宇,十载相思成鬓霜.秋灯煜煜照情话,夜浪翻翻吹客床.投名径入农圃社,老矣不梦天门翔."
"荦确复荦确,秋山殊未晴.流年半羁旅,此地几经行.雪岭今慵照,茅簷欲谩营.大钧浑莫问,流坎任余生."
"墙东新径去年开,二老扶筇便往来.数面何曾三日别,离怀都寄十分杯.客亭系马梅争落,官舍裁书鴈欲回.秉执枢机有知己,未须卜筑向蒿莱."
"异鸟来齐国,仍依殿陛翔.从容询鲁相,物色是商羊.欲雨追童语,怀山验水祥.民宁因备豫,政美谢祈禳.止异爰居久,鸣无垤鹳长.愿言苏旱虐,主上似宣王."
"朱门小驻使君车,二老风流入画图.但有觥筹供笑语,从教岁月上髯须.诗成华烛留残蜡,客醉高歌叩缺壶.更起争棋夸得隽,不应局蹙守边隅."
"帝室尊公相,潭潭大府居.从容调鼎铉,奋发自犂锄.弼亮恢贤业,班联冠广除.艰难同耦日,慷慨辍耕初.厚币来莘野,幽人出冀墟.渴贤才仄席,何计老田庐."
"得春榆柳遍平郊,犹见藏鸦影未交.动地风来一披拂,青黄浅浅抹林稍."
"一色春匀万树红,坐愁吹作雪漫空.谁知榆荚杨花意,只拟春残卷地风."
"灯花作意照归人,短棹扁舟寂寞滨.帝力如春苏万物,遥知太一不威神."
"云窗月槛仰乘舆,俯看香车出绣襦.九陌人人歌帝力,不须微服过康衢."
"鸾驾翩翩驭晚风,积苏宫阙夜蒙蒙.明朝遣觅铁如意,应在凉州酒肆中."
"我欲安心未有方,至人遗迹已茫茫.自非窣堵波中老,谁直先生一瓣香."
"我观世界只儿嬉,一戏相从更莫辞.绮语未忘余习在,明朝与和紫姑诗."
"尘缘挽我去渔矶,回首沧洲此愿违.偶寄一舟江上去,只无箬笠与蓑衣."
"表里江湖眼界新,解夸奇观属诗人.要须一釂三江水,净洗多生舌本尘."
"晴江渺渺跨江干,春涨平湖万顷寒.欲挽银潢供砚滴,坐如震泽在毫端."
"长桥画柱照清沦,俯见游鯈不可缗.山影半溪丛筿密,谁知翠碧解藏身."
"翩翩风驭驾花神,更遣酴醾殿晚春.压架秾香千尺雪,唤回中酒惜花人."
"香英狼籍了无余,偿我残春一斛珠.犹带微酸饷佳客,为嫌啼鸟啄红肤."
"红颜素脸出春残,袅袅传传态自完.闻道扬州冠天下,何年跨鹤往吟看."
"舞困春风睡思深,东君更与缠腰金.颓簷醉尉花应笑,那有当年幕客心."
"凿透巉岩不记春,山腰千古挂冰轮.谁知擘破三峰手,聊出婵娟戏路人."
"阴阴叶底午蝉嘶,满腹春风寄一枝.下有行人正愁绝,不知幽咽自缘饥."
"一月分身入万池,道人何处不相随.卧听绝壑传风籁,历历新诗世不知."
"诗人未见雪梅画,只识前村横水枝.百巧摹香摹不出,此诗风味畧相宜."
"支公去不锁禅扉,熟境应留梦里归.我却寄眠公榻上,此心浑似片云飞."
"悲歌厌听久无襦,倦客翻嫌出有车.杖策岸巾山下路,百钱聊欲饮樵夫."
"道人足迹扫尘寰,坐看筇枝上藓斑.豢得箨龙千尺就,却教行水遶空山."
"擘开华岳三峰秀,叠就层峰数石寒.等是世间儿戏事,道人莫作两般看."
"橘刺藤梢罥客衣,直缘微禄得奔驰.悬知投老归田味,只似登山困睡时."
"行穿苍麓瞰平冈,踏破青鞋到上方.城市纷纷足机穽,却从山路得康庄."
"林栖相唤出幽谷,我亦欲起天未明.枕中决决响山溜,一似荒城长短更."
"真功那复叹蒸沙,静笑饥肠日夜哗.老褐不须供茗粥,朝餐吾已办丹霞."
"谁云山僧贫,而有千椽玉.幽眠岂无处,爱此晴窗绿."
"霜余野水尚能深,隔见僧簷出短林.一苇欲航心未稳,故穿危径取墙阴."
"败絮如蓑不可连,书灯相对耸吟肩.明朝定有茅簷日,借我乌犍曝背眠."
"归去来兮岁欲穷,此身天地一宾鸿.明朝等是天涯客,家在大江东复东."
"明窗子石滟松腴,万卷卢郎正要渠.何似黄梅碓下客,夜翻半偈倩人书."
"隔墙歌吹聒悲凉,信马狂心堕渺茫.报答风光吾老矣,小窗读易静焚香."
"梅子生仁柳絮催,春风尘迹只苍苔.繁华一梦年年事,长是初鶑为唤回."
"客路归来芳节阑,杖藜随处小盘桓.危红数点藏深绿,须作春风烂熳看."
"千峰踏遍一筇随,草软沙平步却宜.细径忽攀飞鸟外,故知腰脚未应衰."
"陌上花残客未归,故乡自合去迟迟.红香洲渚收归桨,却胜池塘草绿时."
"税鞅云扉屧响廊,困眠拾得小窗凉.逢人莫说梦魂好,厌见客尘吹上方."
"先生衰眼失孤鸿,久著瓮天尘雾中.谁卷秋空开四壁,丹青三昧道人崇."
"道人一锡攀飞鸟,颇悉南来北去情.画出江南遵渚态,尚余风味叫群声."
"满川秀色野阴疏,知有儒仙隔水庐.借我玉函河上语,只看尺许定何如."
"后身梅福与谁论,正有幽人夙契敦.更欲上书陈世事,却来微服守吴门."
"牢落天涯身百忧,故人千里肯相投.知君强记当年事,莫说家山恐泪流."
"朝暖南冈一杖藜,忽投深壑得禅栖.共言伐翳通樵径,后日重来路恐迷."
"手开茅棘养疏慵,不著尘中车马踪.只许幽人来别岭,卧听石磴响枯筇."
"暗中摸索故难忘,客舍相逢话最长.更有异书分我读,只无名酒与君觞."
"霜谿咽绝照冰姿,谁见无人弄影时.香逐晓风穿暗户,梦随落月挂寒枝."
"作社无人唤拾遗,不妨步屧趁儿嬉.一壶春色千峰顶,回首他年忆此时."
"摵摵初鸣竹,涓涓稍滴簷.忽然幽梦断,更觉晓寒添."
"纤纤花入麦,漫漫雨黄梅.泥径无人度,风帘为燕开."
"剥啄浑无去客嗔,丁宁招唤只怀人.南风殿角凉如水,来洗眼前朱墨尘."
"风传万籁有喧寂,月入千波无浅深.应信此身非我有,窗间谁伴夜虫吟."
"触处为家底是归,浮生南北未忘机.道人身似南枝鹊,更尽秋宵一再飞."
"山僧分粟配蒿藜,百亿须弥一钵携.但得十方罗汉饱,不辞身作老金鸡."
"惠休老去谩论诗,圆泽西游未有期.但解留连元亮酒,不须料理玉川饥."
"西山相对卧寒斋,耿耿思君不满怀.比似持云来寄我,何如君自作云来."
"久知喧寂两空华,分别应缘一念邪.为问脱靴吟芍药,何如煮茗对梅花."
"凤山一震卷春回,想见香芽几焙开.未办倩君持券买,故应须我著诗催."
"寄我新诗锦绣端,解包更得凤山团.分无心赏陪颠陆,只有家风似嬾残."
"道人一计了平生,肯笑寒儒不糁羹.若识先生晚食肉,万钱何处著膻腥."
"牛羊触藩笋成竹,鹅鹜成群饱倒藤.一饭罗摩未为孽,要知我是在家僧."
"小雨歛尘芒𪨗轻,玉峰一点笠边明.向来目尽鸟飞处,一锡今随只影行."
"道眼无尘万景随,沧江秋色入新诗.归时人问江南好,只道君行到自知."
"人间狡兔开三窟,天上夜叉守九关.欲伴衲僧林下住,会须石似此心顽."
"危栏缥缈跨鸿蒙,城郭溪山一览空.何处更容君著眼,大千浑在六窗中."
"春归幽谷转微和,已觉粘枝玉蕊多.天女净香焚月下,相逢依约到无何."
"梅花梦向笛中残,子著深枝一一酸.肠断来迟双燕子,暗香消歇粉泥干."
"心空无地著尘沙,对镜何曾一念差.戏取大千归丈室,未妨衣襋乱天花."
"鳞生雨后东西倦,雪落竹间南北枝.将母方勤弟行役,春风应满锦囊诗."
"苟禄劳生不为身,强颜来此算征人.莫将朝市轻分别,等是低回一哄尘."
"堂前春日媚珍盘,穉子相群舞袖斑.斗酒寿亲逢一笑,不知身在市门间."
"青山北界大江东,了了乡关在眼中.归得一廛吾愿足,此生初不问穷通."
"健碧倚天无数峰,眼前浑似故人逢.问来识面知何处,应在颐斋诗卷中."
"心亲千里不辞遥,咫尺衡门接市桥.万卷舌端真历历,一丘胸次更嚣嚣."
"平生学道著功深,世事萦人负此心.頼有关西门下士,洛川流派得重寻."
"屹屹龟山障末流,藩墙一望渺无由.胸中万里平生事,肯蹋寻常只么休."
"两翁相对语更阑,想见风生席石间.诗就南枝三转鹊,樽前秋月半啣山."
"残书倦展水沉烧,那有堂前学子嘲.卧读萧陈秋夕句,不知烟暝鸟争巢."
"凛凛臞仙千载人,当年许卜一枝邻.天高鬼恶堂堂去,谁识渠侬不坏身."
"不见陈公岁又除,七峰深处食无鱼.终烦指似龟山路,会使人疑得异书."
"一筇楚尾见春风,遥想诗成顾盻中.心逐孤云天外去,恍疑身在大江东."
"沙界豪端久自知,笔锋一戏更何疑.江南春色花千里,幻入幽人半幅诗."
"风雨交交耿夜灯,天涯兄弟对床听.莫嫌诗作江南语,一梦家山眼亦青."
"老去温柔失旧乡,北窗一枕午风长.梦回未觉羲皇下,句好全胜殿阁凉."
"平津栏槛倚高秋,一掬寒波醉眼流.莫话风流云散事,九河翻泪若为收."
"渊明把菊对清秋,醉里诗豪万象流.画出多情愁绝处,七峰明灭断云收."
"相马评书世未知,要从风骨识权奇.半山妙墨翻风雨,尚有典刑今复谁."
"步携婉娩上巉岩,北望云山紫翠搀.了了大江东岸路,欲攀风驭脱羁衔."
"秋空如水莫留尘,脚底千峰翠浪奔.未暇与君游八表,且当索酒赋鹍鹏."
"招提一叶弄新晴,却信朝簷鹊有灵.犹有幽花堪系缆,为言轻手惜飘零."
"老僧弥勒久同龛,应笑游人世味甘.小数何曾工九九,深禅聊欲问三三."
"谁共谿边沆瀣杯,惊鱼不睡棹歌来.风生苹末无多子,更待冰轮作伴回."
"百八么珠水玉寒,客囊无复一钱看.只应袖里灵山在,无数如来转指端."
"观身已作水溶溶,投瓦云何觉病攻.造物小儿真一戏,未妨居士却谈空."
"病余都作鹤联拳,谁识臞儒是列仙.如我角犀将底用,藜羹相对却超然."
"清风白雨洒炎荒,林下听时恰对床.一洗微疴何足道,请观何处不清凉."
"蚤岁功名不自量,近从颜禹识行藏.万钱本是忧时饵,除却箪瓢莫谩尝."
"一溪风月浩无边,病起吟觞总未便.欲作二豪知未办,恐君爱我沐猴禅."
"凤山团餠月朣朦,老桂横枝出旧丛.小友他年春入手,始知蟾窟本来空."
"梦觉床头无复酒,语终甑底但余糜.已堪北海呼为友,犹恐西真唤作儿."
"骎骎惊子笔生风,开卷犹须一尺穷.年长那知虫鼠等,眼明已见角犀丰."
"生朝乐事记当年,汤餠何须半臂钱.吾算自知樽有酒,汝翁莫叹坐无毡."
"现身犹有宰官缘,且作吴门忍辱仙.欲以诗书为佛事,利生一念几生前."
"净扫云房借客眠,折铛煮粥劝加餐.道人更有超然处,柿落霜林擘鸟残."
"欲问春归只意行,乱红吹尽绿冥冥.道人那管芳菲过,沙劫成灰睡未醒."
"𬬻峰落日紫烟孤,江上扁舟失梦余.乞我博山修净供,要知触处是匡庐."
"幽人世路无辙迹,抱此耿耿将安归.机心一寸焦谷稿,丹颊不为千钟肥."
"颇怜胸次抱经纬,半缕不上山龙衣.谁知烟雨暗青笠,得意云水春霏微."
"诗逼长江世已稀,沧洲未觉此心违.平生却笑陶彭泽,今昔纷纷强是非."
"江湖魏阙已一视,孰与蓑笠无危机.遥知避世客相对,落日一谈能解围."
"谈笑百篇无俗韵,荣枯半世掩衡扉.古人禄隠或金马,那用故山甘蕨薇."
"枯木岩头鸿鴈行,十年离别话偏长.归时裹里日溪橘,应作雪峰薝卜香."
"拄藤峰顶一长啸,赠子西行风半帆.想见月生潮上处,新诗历历在千岩."
"一笑相从欠我曹,日疲浮礼只徒劳.纷纷阅世真难记,莫是先生眼太高."
"一与刘园别,春风到海隅.墙阴草争绿,留得屐痕无."
"海角西风撼客床,熟衣已试九秋凉.同根兄弟久南北,他日灯前话更长."
"衲子诗工骨转寒,折铛全胜斗升悭.恐君爱我长沙舞,且复闲中袖手看."
"风波举世正同舟,聊戏乘桴从我由.闭户有时非得已,冯河无补却堪羞."
"胸中戈甲一敌国,笔下篇章万户侯.龙门隠吏绝人处,百事随缘莫莫休."
"求田莫问湖海士,得志付与闾阎儿.黄花满把一尊酒,欲话此意非君谁."
"久忆琼糜荐一杯,玉延犹费著诗催.筠篮不送今年供,应待毗耶遣化来."
"午鸠呼梦觉徐徐,细读床头种树书.自教儿童事农圃,更寻何处欲归愚."
"莫叹天涯流落身,只今同是耦耕人.江村无物相迎送,一味柴门月色新."
"江村结屋老垂垂,诗乞桤栽手自移.他日南楼看鸱集,莫忘烟雨狎鸥时."
"一钱未办买云山,突兀何时屋万间.岁晚投簪来卜筑,柴门分占碧孱颜."
"浮尘不到客眉开,乞食幽人晚未回.相对西山全体现,逢人莫道只空来."
"凿破苍崖俯碧流,石埼竹筏舣行舟.已邀明月来同宿,下数层澜寸寸秋."
"丽日疏烟破小春,双峰秀色一番新.要衔天上金鸡粟,莫问人间白眼人."
"同参卷裓卧云根,倒屣相迎月下门.大耳识君游戏处,不应觅酒向前村."
"长安调鼎黑头公,一旦覆𫗧腰领红.饭稻羹蔬三万日,争如且作多田翁."
"胸中一壑本超然,投迹尘埃只可怜.斗粟累人腰自折,不缘身在督邮前."
"来解征衣日未斜,小轩泉竹两清华.道人法力真无碍,解遣龙孙吐浪花."
"清溪净写碧巑岏,雨后相携石路干.认取此山巉绝影,他年何处钵中看."
"九日相携积翠中,胜游兼有道林同.枯颅一任君披拂,寄语龙山落帽风."
"压糟玉面天涯见,琢雪庖霜照眼明.投筯羞颜如甲厚,南山白额正横行."
"物生甚美世所忌,吹息雪中成祸胎.汤帆卯杯频下筯,江南归梦打围来."
"余芳卷地还春去,谁送洛花供眼青.沉香亭北真一梦,今见宗支亦典刑."
"鹤林阆苑两萧瑟,付与大千沙劫灰.尺五城南花溅泪,诗成看镜觉摧颓."
"两翁来往亦风流,还拥红炉说旧游.夜半南枝三转鹊,相看更觉此生浮."
"遶屋风篁梦寐清,住山活计几时成.云根试手聊亲𣃁,安否他年数寄声."
"行年已合识头颅,旧学屠龙意转疏.有子添丁助征戍,肯令辛苦更冠儒."
"举子三朝寿一壶,百年歌好笑掀须.厌兵已识天公意,不忍回头更指渠."
"一雨缘南浦,波明柳荫门.遥知湔裾处,为我一攀翻."
"散策桥南路,春容最好时.梦回花满眼,犹恐是辛夷."
"牛归坡草煖,船系岸花零.白堕尊同卧,黄昏月照醒."
"怕见繁枝不忍攀,风巵绿浪雪斓斑.多情一醉年年事,须及疏英的皪间."
"江梅凌厉千花上,一笑春风我有诗.白鹤老仙三叠曲,何人得法是横枝."
"孤山居士玉梅句,醉客强呼桃杏诗.刻画无盐浼西子,法当试我古藤枝."
"露压珍丛粉自匀,日欹蔫萼态殊真.未成跨鹤腰金去,先醉扬州十里春."
"已分春光冉冉过,奇葩好在奈愁何.谁令玉颊红成点,如意痕深琥珀多."
"一雷惊起箨龙儿,戢戢满山人未知.急唤苍头𣃁烟雨,明朝吹作碧参差."
"梦和残月两朦胧,饶舌幽禽苦唤侬.若说五更春睡好,绝胜骑马火城中."
"万顷银河太极舟,卧吹横笛漾中流.琼楼玉宇生寒骨,不信人间有喘牛."
"身将双影背闽山,伴我江南去又还.欲寄道人簷下宿,此身都未似云闲."
"俗学回头笑画脂,我今羞悔子何疑.恐输灵运先成佛,莫学汤休苦觅诗."
"松风十里客襟凉,路入江南选佛场.欲问道人三世事,楼钟重听未应忘."
"江南风物畧知津,便觉诗成笔有神.不向九江看五老,故应犹未是诗人."
"纷纷褦襶久相忘,只忆僧斋昼梦长.珍重道人留客语,君家无此北窗凉."
"门外山光万里浓,且将寥落共清风.个中自有濠梁意,不用磨刀斫眼红."
"道人𨱄斧得从谁,无复当年只影随.笑我不求千户郡,坐知成佛更难期."
"避世山中祇树亭,绿阴遶舍忽青青.抛书自笑爬沙手,要挽天河洗甲兵."
"陌上冬干泣老农,天留甘雨付春工.阿香急试雷霆手,莫放人间有卧龙."
"幽树团团谢傅家,凌寒方泽共惊嗟.要知折寄殷勤意,𫛸鴂那能病物华."
"娟娟花竹净名家,阅世夸毗浪怨嗟.愿挈众生辞热恼,知君久学妙莲华."
"乘桴何计去浮家,学舞空余短袖嗟.自笑缤纷兰佩老,欲将心迹问重华."
"谢公拥鼻忧不免,笑闵乞燔东郭颜.问讯袖中医国手,不应长与一筇闲."
"江村小筑兴不浅,奈有灵山香火缘.经世心知焦谷颖,归耕犹恐度公前."
"满拂春光一番雨,閙花如海麦摇波.静观物化知如幻,奈此撩人风物何."
"春工试手雨初晴,遥见莓莓曲埭青.间道东陂新涨好,来将衰发照星星."
"仙人不奈笑凭愚,来读万签东老书.劝作南窗傍修竹,时来借榻卧虚除."
"一枝春晓破霜烟,影写清陂最可怜.衲被犯寒归吮墨,也知无地著朱铅."
"冰盘青子渴争尝,怪有横枝著意芳.等是豪端幻三昧,更烦觅句为摹香."
"缃囊墨本入宣和,林下霜晨手自呵.不学霜台要全树,动人春色一枝多."
"攀缘云水试青鞋,待得轻阴漠漠开.兴在海山孤绝处,溪边更复几回来."
"三日雨行来款关,篝灯相语雪霾山.低回俗里未能免,只有对君非强颜."
"认取芝峰钵中影,要君归去首重回.相思手折寄千里,想有南枝迎腊开."
"点点吴霜入鬓毛,长安落叶又秋高.世间俯仰终难强,归与儿曹且漱醪."
"九秋风露浩难平,伍子祠南鹤唳清.坐听儿曹谈往事,世间更觉总忘情."
"长年心事只悠悠,衰鬓难禁岁月流.红蓼垂垂烟雨里,不应摇落始知秋."
"核裹黄泥洒石崖,今年繁蕊便争开.游人要识春多处,但觅红云逐水来."
"绿蓑青篛一身轻,卧看行云舟自横.米贱鱼肥美无度,不知东海正掀鲸."
"未办同穿荦确行,西风挥手最关情.只应勃窣喧卑里,认得峰头啸月声."
"钵中忽见三峰影,便觉市廛尘涴人.寄语阶前石池水,老夫衰发已盈巾."
"同攀梅蕊便分携,回鴈峰前试彩衣.学就浯溪崖上字,鴈回莫遣信音稀."
"名籍丹丘号散人,何时香火共朝真.只应经世平生意,未合归愚便问津."
"老来诗思如焦谷,自愧霜毫来故乡.乞与杨家枣心样,要将掣管试诸郎."
"梅雨冥冥稻已齐,连云篁竹暗蛮谿.短萌解箨登雕俎,错落黄金騕褭蹄."
"北风日日卷尘沙,桃李凌寒强自葩.莫作春光流转想,要知枯枿是狂华."
"天涯投老鬓惊秋,梦想长江碧玉流.忽对画图揩病眼,失声便欲唤归舟."
"江阔云垂满袖风,急须下马一尊同.正应无奈催诗雪,句在渠侬拥鼻中."
"莫笑山翁老据鞍,探梅今夕到江干.半滩流水浸残月,一夜清霜催晓寒.倚醉更教重秉烛,怕愁元自怯凭栏.谁知携客芳华日,曾费缠头锦百端."
"万里西游为觅诗,锦城更付一官痴.脱巾漉酒从人笑,拄笏看山颇自奇.疏雨池塘鱼避钓,晓鶑窗户客争棋.老来怕与春为别,醉过残红满地时."
"尔去事斋居,操持好在初.故乡无厚业,旧箧有残书.夜寑灯迟灭,晨兴发蚤梳.诗囊应令满,酒盏固宜疏.貘羁宁似犬,龙化本由鱼.鼎荐缘中实,钟鸣应体虚.洞洞春天发,悠悠白日除.成家全頼汝,逝此莫踌躇."
"宵寒卧增裯,昼寒起增衣.如何负暄乐,高堂日辉辉.引光扉尽辟,追影榻屡移.妙趣久乃酣,瞑目潜自知.初如拥红炉,冻粟消顽肌.渐如饮醇醪,暖力中融怡.欠伸百骸舒,爬搔随意为.颇回骄佚气,顿改寒酸姿.熏然沐慈仁,天恩岂予私.愿披横空云,四海同熙熙."
"我病不任耕,岁收仰微租.蒙成每自愧,一饱便有余.连觞使之釂,醉语杂叫呼.野人无他肠,吾辈恐不如."
"傍舍植桑蔬,携锄理荒秽.桔槔勤俯仰,一雨功百倍.朝来绿映土,新叶摇肺肺.牛羊勿践履,食肉屠尔辈."
"阴阴雪意云垂地,曳策微行傍清泚.眼明横路出江梅,烟瞑沙寒迷表里.当年一梦山月明,依约瑶台见仙子.俗缘掣肘意未了,弄出飞琼乱纷委.摩娑铜狄岂须话,沧海扬尘固其理.花神纵步来阆苑,羞怕唐昌偷玉蕊.回风自作粧半面,泣露真成愁龋齿.相看一笑岂易得,分与天香更清美.那知脱屣尘寰去,顷刻蓬莱三万里.黄昏谁伴醉乡归,天色无情淡如洗."
"天工愦愦春无力,桃李颦心少颜色.梦中矫首望三山,我是东南未归客.岩壑交游人姓支,相思江月半成规.遥知草木代说法,岂是画餠随儿嬉.此身分不过朝市,何日相从拂衣袂.岂容陶令载白莲,会作郑虔书落柿."
"春风本自掣肘去,那更病留过一旬.满眼山川虽不改,连天桃李已成尘.银河谁与洗兵马,宝唾安能泣鬼神.怅望故人分雪此,飞云落日在纶巾."
"九渊亭上二三子,见说年来事事新.隔水不容招手唤,曲窗已有画眉人.酴醾香好急携酒,𫛸鴂声繁催送春.笑我江南未归客,飘然天地一闲身."
"一牛鸣地两禅林,雾雨初晴翠霭深.熟路缘溪穿窈窕,疏钟唤客出岖嵚.未求黄卷成功处,且办青山避世心.怅望不来还独返,秋风聊作暮云吟."
"老禅独卧千岩表,枯木寒云伴此身.只倚藜根作诗本,肯分秋色与骚人.心源落落故难合,笔势翩翩想绝伦.记取濠梁断金语,三山好处要传真."
"淇澳渭川那复梦,而今天遣出南方.要观大节须霜雪,莫说此君无肺肠.照水形容殊不恶,临风言语一何长.山僧岂识留连意,千里故人逢异乡."
"平生乐事在三余,不管梧阴过玉除.绝尾忽参嫠纬句,风尘今日正愁予."
"心赏南楼一味凉,波光山影上藜床.莫言体国非吾事,好梦不能千里长."
"未坐他年百尺楼,浮云身上且悠悠.眼高四海骑鲸客,不见长安亦解愁."
"客路那知岁月长,掀眉一笑苾𫇴房.且倾徐邈圣贤酒,不问陈登上下床.云影翻空迷海峤,秋声随梦到江乡.明朝各听船窗雨,犹忆枯棋战四郎."
"邂逅招提顿客辀,十年尘土且休休.三人月下从渠便,二老风流到我不.南北只今无好语,山川如许更悲秋.故应賸作锵金句,莫羡群儿万户侯."
"蔬畦雨径策勋时,徙种邻墙菊两枝.九日无人过朱放,十分举酒酌王尼.花裁栗玉秋风健,香近龙涎晓梦知.负口不应还负眼,长镵烦尔镇相随."
"江村卜筑路斜斜,模写癯仙四壁家.闻道读书忘肉味,不缘避世宿桃花.青山自作千年调,白眼空惊一望赊.欲买鸡豚投近社,烟蓑雨笠寄生涯."
"春红万树抱山斜,落落真源自一家.云起坐中疑有雨,酒行杯面恐飞花.尘缘未断心虽胜,他日重来约尚赊.畧倩渊明记遗事,武陵今不在天涯."
"九日黄花笑白头,分将牢落付林丘.半川暝色聊偿梦,别岭秋声旋寄愁.江国经年成浪语,匡庐入手是真休.未能免俗须登陟,睨视元龙百尺楼."
"来伴秋风十日闲,笔端久已识波澜.烦君一醉双峰月,乞与儿曹白眼看."
"破尘妙语慰畸人,鹤发深衣雨垫巾.独自抱琴山下去,石桥月色为谁新."
"日脚微明雨脚疏,谁将云梦赋相如.西南山好君知不,一见全胜读异书."
"何日归舟片叶轻,白鸥相伴𫇛微鸣.只应潮打蓬窗处,已作离骚一半清."
"一月尤溪烟雨浓,玉梅浑作玉人逢.江南他日摘香处,莫忘云间双髻峰."
"清浅弯环遶故墙,一身将影理残妆.西施俗处无人见,冷落吴宫溪水香."
"徐侯笔下波涛宽,新诗示我清且闲.谁能辛苦学饭颗,格辙已到元和间.春寒十日不出户,坐想江柳分烟鬟.东坡老仙有奇句,析韵琢句光斓斑.疾雷一洗牛蚁閙,羯鼓畧惊桃李顽.周郎知音亦已久,仲车著语谁当删.大弨六钧古称重,汝自力弱无由弯.胡为坎坎事嗤点,今古可笑儿童孱.乡关春物入意匠,水光花气相回环.莫嫌众口乱如沸,当见三耳生其颜.嗟吾和诗虽已晚,识君妙意存高山.告君诗妙须饮酒,社瓮一醉宁当悭."
"云气披猖月意孤,冬青倒影上庭隅.灯横老荠蛾方去,书掩新芸蠹已无.一世尽知关鲁酒,十年不拟叹齐竽.支颐坐觉疏星没,独扣龙头泻酪奴."
"腊到方留此日寒,雨多未觉过云残.共惊台柳怱怱去,独抱园花细细看.洗面不劳千点雪,薰衣剩破一分檀.诗人穷苦谁料理,只倚东风酒量宽."
"自数今年腊,天饶半月春.酒船欺白首,桃靥笑青唇.避地疏同队,逢人试问津.伤心穿豺虎,未肯尽奔秦."
"一溪春涨午晴初,日透波光绿浸裾.却忆孤山山下路,石桥清澈看叉鱼."
"云间三十六峰高,北望思归梦亦劳.来客双峰莫相笑,少低吾眼为儿曹."
"山雨疏疏心又惊,起瞻天色斗微明.他年一枕江关梦,知忆蓬窗此夜声."
"一川黄浊写昆崘,苦恨南溪不尽吞.三老亦知行意速,时时插竹记沙痕."
"拂拂朝霞到客舟,苦疑雨意在鸣鸠.好峰天半元相识,且作僧床挟策游."
"梦好山晴晓不知,船边今日见须眉.向来快写昆崘地,元有薰风绿尽时."
"春江一月困扬舲,醉梦无人与唤醒.欲识故交金石处,相逢诗里眼犹青."
"春风一梦收桃李,双燕不知愁绝时.卧向蓬窗饱听雨,无人识此是新诗."
"白玉繁花五叶芳,春风吹尽洞庭霜.河西道眼分明处,识破此中知见香."
"残腊避新正,疾驰不可鞚.梅花相行色,更以风雨送.伤哉绿林豪,支派出章贡.荐食今几年,金帛既充栋.王旅走山泽,魄散失饥冻.空闻米粟廉,不救干戈痛.冥冥纸钱底,千室罗盎瓮.祀先不暇尝,一夜惊入梦.书生口击贼,自愧脱嘲弄.经营华阳马,想像丹穴凤.融融声教中,焉得余此众.由基执弧矢,鼷鼠何足中.浮烟起南舍,春事行倥偬.桃寒强破蕊,鸟静独成哢.诗情写物色,心匠与折衷.章草简阿戎,溪头试微讽."
"蘧蘧飞梦过云乡,物色清辉眼界长.阊阖未招金马士,蓬莱先立玉澜堂.千寻濯足衣裘冷,六字哦诗笔砚香.当与瑶池作同社,红巾青鸟两相忘."
"闽岭浮沈二十年,归心日夜梦江天.谩题甲乙烦君看,若说功名只自怜.造物小儿知薄相,个中老子已忘筌.一筇闻作东南去,岂欲求人左海边."
"苍梧翠柏泣西风,尺冢巍然宿草中.宝剑何心求季子,只鸡今日过桥公.麟经有味人谁识,鹤阵论功气自雄.欲拂苍厓写奇节,陈琳檄手语言工."
"一室真容膝,何人客子猷.土浮迎竹醉,云净对山羞.无地青归幌,他年翠绕楼.且从邻寺去,烟雨看沙鸥."
"繁暑不可度,病余少见招.投邻借轩卧,信手得书饶.寿我药双笈,惊人诗一瓢.醒心凭雪鹭,只恐日薰销."
"窳质谢天巧,风轮出鬼谋.入窑奔阏伯,随舶震阳侯.独鸟藏身稳,双虹绕腹流.可充王会赋,漆简写成周."
"人道春寒早系舟,楚山一夜雨浏浏.此生削迹江边路,嫩绿纷红只自愁."
"素简久辞夜,清风先戒秋.稻深群蛤吠,草暗一萤流.舌在殊无计,心空尚有求.按图寻分野,楚尾见吾州."
"天涯明月见秋风,错莫谁惊碧树空.岂意楚山招隠处,尽归蜀客广骚中.钓鱼聊尔针方直,乞米茫然帖自工.独卧南轩听南涧,蛮花犹作杜鹃红."
"桥外茅茨好,相过问酒钱.李花今若此,白发自茫然.落日云千步,春风雪一川.明朝记来处,石涧响溅溅."
"见说小轩久,无人唤我来.直如春力快,故遣客怀开.玉立花千树,霞翻酒一杯.江陵二月尾,襟韵信难陪."
"柳态随时秀,花容近酒轻.绿窗京洛语,尽抹早鶑声."
"小语不知夕,幽香无尽时.影寒人欲醉,明月照酴醾."
"自得春风信,开怀待此花.余寒固艰棘,今夕雪斜斜."
"夜月闽杯浅,春风楚制轻.故乡空费梦,来此听谿声."
"落日解衣无一事,移床临水已三回.斗沉北岭鱼方乐,月过秋河鴈不来.疏翠庭前供答话,浅红木末劝持杯.明明独对苍华影,莫上睢阳万死台."
"西风扶病上江楼,老眼凄迷一色秋.帆影戛云追断鴈,角声吹月舞潜虬.栽培白业初无路,点检青山始欲愁.左海此中才咫尺,何年烟雨解扁舟."
"风日迫佳节,一川秋意昏.临高分石磴,却立数烟村.楚制随云物,蛮花照酒痕.龙山嗟未久,蓝水想空存.鸿鴈频收唳,茱萸几断魂.拍肩寻熟路,登阁换余樽.钟梵规绳阔,亲朋笑语温.加笾携海峤,闻笛忆乡园.梦记南柯守,兵看左角奔.诗凡羞晋宋,发短任乾坤.汝辈禅心起,今生道眼浑.不知东嶂外,滟滟涌金盆."
"鸣蜩初歇树犹阴,黄菊红榴色转深.管领秋风有今日,留仙群称辟寒金."
"簸弄天风发彩凉,西河一笑问吴刚.借君玉斧烦轻手,留取个中秋影香."
"山静溪回树绿晴,鹭群点点雪分明.影沉寒水初无意,只是鱼儿独自惊."
"君家双峰下,祝发事香火.岂无远游志,困此万山裹.坐阅腰包中,未接话已堕.翩然问知津,九仙入风柁.冥冥荔枝浦,华屋纷砐硪.邂逅傥逢渠,周旋宁作我.闭门造车语,虽陋佛所可.他年笑相视,此计无乃左."
"云卧双峰祇对亭,黄尘萦拂玉梅惊.春风一棹归来早,谁作窗间拥鼻声."
"一举造物手,万生和气中.酒边排雪意,诗里要春风.了了谁孤起,滔滔我即空.试询三世事,犹有读书功."
"折山有路可上,他日云藏万家.用处何曾触石,一禅指顶天涯."
"云暖网横危磴,日沉舟泊平沙.欵乃一声归去,炊烟遥起芦花."
"牛卧黄茅冈底,鹭归红叶村边.可是太平无象,溪桥醉舞华颠."
"玉梅无意相恼,嗾人烟雨疏疏.拟写个中妙处,语烦不到西湖."
"草枯虫跃惊响,溪静鱼行闪光.只么时时管带,可须细细商量."
"既有女名灵照,何妨自作维摩.要见诸天办供,问他风月山河."
"支颐独揖北窗风,怪事从今咄咄空.简策不知春色晚,山川浑落战尘中.花飘茵席三生净,草入池塘一句工.想见楚龚怀我处,扁舟遨荡夕阳红."
"大点纷林际,虚簷写梦中.明朝知谷雨,无策禁花风.石渚收机巧,烟蓑建事功.越禽牢闭口,吾道寄天公."
"客次惊衰白,归期先牡丹.空枝兼病力,啼鸟问愁端.平日长相忆,东风忍不看.冰容亦零落,唯是有春寒."
"隠几心疑水,携盂影照山.六窗开畔岸,一榻埽中间.柏子方饶舌,花枝忽解颜.定余牛自牧,梦起蝶相关.阊阖初无路,蓬莱别有班.藏舟知夜失,面壁竟西还.老矣从他笑,公乎伴我闲.体坤诗更好,分寸许跻攀."
"昔与春风来此时,携书龊龊伴儿嬉.山晴栏楯投雌霓,身病林峦号子规.短发萧萧吹易尽,长江滚滚去何之.欲追旧事无言说,更作三生石上期."
"玉树成群不可攀,谩将牢落待苍山.五年分手河梁外,一夕连床风雨间.梅蕊凌寒春欲动,酒杯无力病相关.朱陈自古同乡社,更约青云作往还."
"沧海横流无处安,只今且作梦中看.岂须游戏两蜗角,收此微茫一弹丸.老境怀人山宛转,春风著物鬓摧残.穷愁似与诗增气,嚼雪敲冰字字寒."
"秀出雪峰一千众,挽回庐阜三十年.赤乌白马吐杰句,黄花翠竹通幽禅.竺师不假报文度,凿齿本自知弥天.可怜乌石岭下路,榕叶炯炯凝云烟."
"漫郎古邑埋蒿莱,五柳合抱何人栽.浯溪未作天宝颂,爽气已压南昌梅.苏公邓公先后到,一时玉立高嵬嵬.扁舟载酒渡江水,千山软翠昏楼台.漥尊抔饮追太古,云荒石老无纷埃.归来玉署念赤壁,侧身西望银涛堆.英辞杰句相震发,尚记野鸟窥空罍.只今却数未百载,虫篆想见留岩隈.中原膻腥杂夷夏,淮北城垒生莓苔.公乎天与济世具,曷不手引枭鸾开.空遗笔力配元祐,顿觉纸上千军摧.禁中颇牧知在即,号令前日颁风雷.丹青元向大羽出,貂蝉要自兜鍪来.数公文字虽胜绝,莫使变作离骚哀."
"东坡谪官未放回,桃花不系玄都栽.机牙爱触造物手,五见江雨肥江梅.扁舟一笑凌浩渺,瘦筇结伴登崔嵬.漥尊故事逢浪叟,鸟篆真迹追浯台.漂流长有北阙梦,邂逅果踏东华埃.玉堂夜直对同舍,金烛照座花成堆.帝觞雨露浇舌本,忽忆樊口倾山罍.联诗共刻醉眠处,至今宝气蟠岩隈.关西夫子独好事,掖垣行即吟苍苔.斯文突过元祐上,已觉万丈光芒开.临风吊客感赤壁,公瑾孟德俱雕摧.英雄割据亦儿戏,安用匕筯惊蚊雷.东坡羽化不复返,浪叟何日成归来.鹦鹉洲前旧时路,寒波荒苇令人哀."
"故园山水真奇哉,三径兰菊当年栽.自嗟流浪不知返,江城晓角愁吹梅.诗书邀我忽半世,车毂前却连崔嵬.试寻夷路到圣处,马力已竭烦舆台.去天尺五吐杰句,孔丘盗跖俱尘埃.坐疑蓬岛寻丈尔,扁舟径入浮云堆.肩摩嵇向挽焦贺,欲倒瀛海为尊罍.梦中失脚在何许,千里闽越天南隈.只身形影自相吊,俯仰马鬣迷青苔.兰阶雕谢知叶落,荆树惨淡无花开.向来愚公不自度,一手欲以太华摧.那知天目山顶露,儿啼下视云间雷.华亭黄耳竟安在,辽东白鹤还飞来.终寻三十六峰去,要假聂许平余哀."
"大弓窃阳氏,神鼎沦泗渊.何须识微士,周鲁必不全.武库一朝火,斩蛇逐飞烟.伤心睨前事,氐虏定纷然."
"山川非晋土,悲泣效楚囚.一语强自慰,凄迷望神州.刺史下荆水,司农来石头.土园管夷吾,过计非私忧."
"元规负康济,徒手婴群雄.兵从历阳来,无地逃奸锋.谁乎死社稷,千载一卞公.英风与义气,建立成江东."
"去年雪欺客,平地一尺深.谢遣东阁花,那顾西床琴.故人初不知,屋侧乃见寻.悠然振永起,谁复明此心."
"寒梅卧烟雨,山泽有奇气.六龙扶翼之,月袂揽云辔.先生九疑仙,心识真筌秘.裁诗作花骨,瘦净乃可贵."
"疢忧倦征行,金火方抵牾.宵分饷群仆,乘月问前路.小儿何自至,檝我陈洲渡.暗浪击层崖,平沙起惊鹭.莽苍川花开,冥蒙山气聚.物情岂不嘉,闷滞非所遇.铃语出林表,风期呼我住.寻幽本素志,触热咏嘉句.午枕得高深,复觉清景驻.谁云适所愿,永乏济世具.以兹一梦顷,可况百年遇.咄哉郭氏子,破甑尚欲顾."
"忧幽坐南轩,万壑取我囚.疾雷且不闻,焉知草虫愁.强颜理编简,阅世如东流.滔滔竟不返,谁复操戈矛.天涯念孤姪,携母依诸刘.书来话悲辛,心往形辄留.先茔托仙峰,山僧扫梧楸.二女随母住,外翁今白头.伯氏尚书郎,名字腾九州.仲兄中武举,气欲无羌酋.棣华一朝集,荆树三枝稠.堂堂相继去,遗我归山丘.漆园梦方觉,白衣云正浮.凭陵若蹈空,何处停华辀.故乡岂不怀,屋食良易谋.自我识废兴,于天无怨尤.平生喜闻诗,此诗当挽讴.不须生刍奠,君从二兄游."
"赵州柏树太无端,境上追寻也大难.处处绿杨堪系马,家家门底透长安."
"谁铸三钟栾乳形,不须笋簴自能鸣.仙君欲奏宾云曲,只感清霜便发声."
"古木千章覆地阴,微风披拂递幽吟.化身大士久圆寂,归命群黎无古今.能使兵戈长偃息,要知愿力本宏深.中原赤子方鱼肉,愿广当年济物心."
"客星底事犯宸居,输与焦君卧草庐.万树遮山难觅寺,百川入海此归墟.浮沉心事盟鸥鸟,献替功名愧䱥鱼.独爱烟波开霁景,微云不遣滓清虚."
"身占河南第一功,力行笃信守家风.渊源漫说斯文丧,深切今知此道东.七日梦楹终有待,三年筑室恨无从.嵩伊千古温淳气,收入稽山鉴影中."
"憔悴应怜范叔寒,南北东西万里谪.朱颜荏苒变黎黑,走遍天涯常是客."
"夜共潇湘月,朝连巫峡云.烟愁贾太傅,雨泣屈平君."
"屴崱峰头万丈梯,上方高与白云齐.青山尽处海门阔,红日上来天宇低."
"本自无涯宦海游,如何杖策访田畴.太平岂是浑无象,两两耕夫话有秋."
"马革盛尸每恨迟,西山饿踣更何辞.姓名不到中兴历,付与皇天后土知."
"故人何定远,造物不虚生.骨骼棱棱瘦,诗篇字字清.世皆尊道义,我独见忠诚.尊酒分携后,何时盖复倾."
"暗穿玉线,密度金针.如水入水,似金博金."
"破无明暗,截生死流.度三有城,泛无为海.须是识这个始得."
"唤作拄杖则触,不唤作拄杖则背.若也识得,荆棘林中撒手,是非海里横身.脱或未然,普贤乘白象,土宿跨泥牛."
"宗乘一唱殊途绝,万别千差俱泯灭.通身是口难分雪,金刚脑后三斤铁."
"是是,放出南山真鼈鼻.不是不是,勒回千里追风骥.终成败坏可怜生,塞断咽喉无出气.无出气,有巴鼻.赵州东壁挂葫芦,堪笑维摩谈不二."
"南来本欲破邪说,纸灯灭处难分雪.踏著秤锤硬似铁,错认乌龟唤作鼈."
"新妇骑馿阿家牵,草里寻常万万千.谁在后兮谁在先,不须特地苦加鞭."
"馿尾猪头牛脚迹,三斤麻子露消息.志公杖头剪刀尺,从来雨下阶头湿."
"这个老汉,浑无缝罅.点铁成金,指鹿为马.以张拙秀才语擒纵多口,阿师跨三脚馿儿,指点诸方话霸.遇贱时三世诸佛正眼难窥,遇贵时八大龙王亦难酬价.阿呵呵,也大差.只因会春园里失却眼睛,从此恶名滔滔流遍天下.高挂虚堂兮如师子全威,一任百怪千妖暗中惊讶.灯禅灯禅,第一不得容易与伊点化."
"满满弯弓射不著,长长挥剑斫无痕.堪笑日月不到处,个中别是一乾坤."
"赵州眼放光,烁破四天下.钵盂上安柄,至今成话霸."
"俱胝一指头,一毛拔九牛.华岳连天碧,黄河彻底流.截却指,急回眸.青箬笠前无限事,绿蓑衣底一时休."
"昨日定今日不定,正令已行皆逐正.卓下灵山皂纛旗,百万麾军皆乞命."
"吃粥了也未,赵州无忌讳.更令洗钵盂,太煞没巴鼻.悟去由来不丈夫,这僧那免受糊涂.有指示,无指示,韶石四楞浑塌地.入地狱,如箭射,云岫清风生大厦.相逢携手上高山,作者应须辨真假.真假分,若为论,午夜寒蟾出海门."
"尽却耳根并眼底,不知何处见如来.数声幽鸟啼寒木,一片闲云铺断崖."
"道吾作舞,一曲无谱.若将耳闻,未敢相许."
"直下是非著不得,著不得处好承当.木人昨夜通消息,南海波斯过大唐."
"安贴邦乡老赵州,时辰使得最风流.今朝有酒今朝醉,明日愁来明日愁."
"指出长生地不迷,造成无缝塔巍巍.大家从此无余事,渴饮饥餐且度时."
"石羊头子向东看,大地茫茫被眼谩.月映寒潭清彻底,云收华岳露巑岏."
"放行把住谩周遮,一段风流出当家.不是当年漆桶破,争能撒土又抛沙."
"送旧年,迎新岁,动用不离光影闪.澄辉湛湛夜堂寒,借问诸人会不会.若也会,增瑕颣.若不会,依前昧.与君指个截流机,白云更在青山外."
"径山有个竹篦,直下别无道理.佛殿厨库三门,穿过衲僧眼耳."
"沔水江头叫一声,此时方得契平生.多年不识重相见,千圣同归一路行."
"临老方称住持,全无些子玄机.开口十字九乖,问东便乃答西.如斯出世,讨甚玄微.有时拈三放两,有时就令而施.虽然如是,同道方知."
"达磨祖师在脚底,踏不著兮提不起.子细当头放下看,病在当时谁手里.张公会看脉,李公会使药.两个竞头医,一时用不著.药不相投,错错,吃茶去."
"金槌影动,宝剑光寒.百万之众,齐著眼看."
"文殊弹指,罔明出定.今日重新,打翻旧令.女子瞿昙,在我心镜."
"善财拈起一枝草,持来度与文殊老.杀活虽然在手中,徧界不藏光杲杲."
"灵山用处许谁知,迦叶偷颜笑展眉.动便最初先漏泄,儿孙扶取上玄机."
"不是风旛不是心,从来只为少知音.举头万里长空外,唯见白云流水深."
"布毛一吹,当下知归.冷光徧地,独露针锥."
"卷起堂堂露眼睛,拈来觌面更相呈.鼻头脱尽谁能觑,把手归来相并行."
"日面月面,头头出现.捏聚放开,成团成片."
"挂拂亲遭喝,当下舌头脱.把起便相呈,为君重提掇.要知三日聋,大地如尘末."
"南泉提起为诸人,自是诸人眼不亲.付与赵州呈好手,拈来觌面便翻身."
"闭户敲门向谁道,遂公言下便知归.从前活计都抛下,争奈时人会者稀."
"一口吸西江,通身不隠藏.圣凡不到处,顶上放祥光."
"药山用处少人扶,堪笑云岩与道吾.犹向荣枯生解会,岂知潘阆倒骑馿."
"觌面难藏向上机,家风千古为人施.银山铁壁重重透,頼有丹霞院主知."
"异类中行得自由,须知千圣亦难收.和光日照溪山晓,笑指乾坤那一头."
"插锹叉手异何同,要显全机立大功.虽然有数通呈了,留得高传振祖风."
"捧来前面请安名,黄蘗高高唤一声.剖出从前真面目,从兹佐得国风清."
"赵州曾探水,茱萸无一滴.东觑西觑了,拄杖便靠壁.沧海深处归,何人辨端的."
"台山路上人难进,独有赵州亲到来.勘破老婆回首处,从此行人眼不开."
"狗子佛性无,宝剑出规模.落在将军手,横按立当途."
"裂破须弥鼻孔,踏反大海乾坤.面前百千诸佛,尽是我家儿孙."
"赵州滋味最为亲,觌面承当有几人.三度传来亲切处,馨香满口又全真."
"报客传言信已通,叉手低头便鞠躬.对面一双青白眼,当头蹉过住山翁."
"老作丛林是赵州,两拳提起不轻酬.无星秤在当人手,斤两都卢在里头."
"睦州担板几人扶,丧者多应在半途.言下要教通彻去,迥然心眼顾醒苏."
"坏与不坏,言端语端.舌头咬破,自觉心酸.大随投子,终无两般.万里区区,独自往还."
"桃花端的悟灵云,添得玄沙劫外春.满地不知何处去,尘尘刹刹露全身."
"曾透龙潭向上机,便将一棒力横挥.当头突出何人辨,只许丛林作者知."
"生邪不道,死邪不道,一片清风閙浩浩.一时漏泄道吾机,反著襕衫倒顶帽."
"风信不来春色老,却忆后园馿吃草.满天明月赠行人,野客溪边归路早."
"树倒藤枯笑未休,个中谁解辨宗由.堂堂蹉路沩山老,空去空来一肚愁."
"添得沩山笑转新,当时觌面已呈君.明招漏泄沩山句,无限风光付与人."
"东岭西岩路暗通,有谁曾见老干峰.云门把手虽同步,白云飞盖月含空."
"三种病兮二种光,法身于此露堂堂.时人不会个中意,犹把法身谩度量."
"滔滔无问说,只为太亲切.有谁曾共闻,山河齐漏泄."
"云门透法身,分明语露亲.移步登山顶,峰高与月邻."
"问佛还云是惠超,和根带子上枝条.春风浩浩难回避,发起乾坤那一苗."
"亲得摇来始息狂,风动荷花满座香.自从一得真归趣,无意凉人人自凉."
"昨日夜叉心,今朝菩萨面.菩萨与夜叉,不隔一条绵."
"勘破婆子,面青眼黑.赵州老汉,瞒我不得."
"绿暗红稀日,蜂忙蝶困时.本来真面目,一点不曾移."
"世间无物可罗笼,独立嵯峨万仞峰.忽若有人猛推落,腾身云外不留纵."
"百千三昧,无量妙门.今日日庵不惜穷性命,只做一句子说与诸人."
"云从龙,风从虎,吹散江村寒露雨.丽天杲日绝纤埃,有路明明吞佛祖.物见主,眼卓竖.天边白雁送寒归,篱下黄华香半吐."
"多方窃得破衣裳,壁倒篱坍没处藏.更有一般无頼汉,不曾同伴要分赃."
"开个灯心皂角铺,日求升合度朝昏.只因风雨连绵久,本利一空愁倚门."
"如舍利弗与么去,千人万人拦不住.优游自在涅槃城,步步莲华随足举."
"气直语直,眼亲手亲.峰峦竞秀,红紫争春.神通妙用施呈尽,要见国师犹隔津."
"相逢陪酒又陪歌,醉倒家中要我驼.驼到家中犹骂詈,不知醒后又如何."
"锯解秤锤,油煎石磉.两手擎来,有功者赏."
"凉宵爱月上危楼,几处笙歌几处愁.歌管未阑愁未歇,忽然天晓一时休."
"今朝八月初五,好事分明为举.岭头漠漠秋云,树底鸣鸠唤雨.昨夜东海鲤鱼,吞却南山猛虎.虽然有照有用,毕竟无宾无主.唯有文殊普贤,住,住,我识得你."
"胡孙吃毛虫,乌狗上佛殿.大地雪漫漫,澄江浄如练."
"蛮奴赤脚上皇州,卖尽奇珍跨白牛.贪著市朝人作市,又随歌舞上官楼.多意气,好风流,月冷珠帘挂玉钩.分明忘却来时路,百尺竿头辊绣毬."
"岣嵝峰头神禹碑,字青石赤形模奇.无目仙人才一见,便应抚掌笑嘻嘻.云暗苍龙化葛陂."
"一桡打著这瞎汉,堪笑令犹行一半.竿头丝线钓鲸波,趯浪拏云犹是钝."
"没踪迹处莫藏身,看来端是眼中尘.全机打破系馿橛,棒头敲出玉麒麟."
"诸佛出身处,东山水上行.石压笋斜出,岸悬花倒生.举僧问云门：如何是诸佛出身处？门曰：东山水上行."
"赵州狗子无佛性,万叠青州藏古镜.赤脚波斯入大唐,八臂那咤行正令."
"拶出通身是口,何妨骂雨诃风.昨夜前村猛虎,咬杀南山大虫."
"释迦老子,四十九年坐筹帷幄.弥勒大士,九十一劫带水拖泥.凡情圣量,不能刬除.理照觉知,犹存露布.佛意祖意,如将鱼目作明珠.大乘小乘,似认橘皮为猛火."
"正中偏,玉兔金乌落二边.丫角童儿骑黑象,三更穿过御楼前."
"偏中正,过房之子初受命.金刚脚下昆仑奴,腰间也佩毗卢印."
"正中来,无著当年访善财.瑠璃盘里藏明月,异草山华处处开."
"兼中至,不历僧祇超十地.虽然踏著旧家乡,更须知有深深意."
"兼中到,天寒大雪长安道.五陵才子锦袍新,马蹄乱踏琼瑶草."
"外国言音不可穷,起云亭下一时通.口门广大无边际,吞尽杨歧栗棘蓬."
"南北东西万万千,乾坤上下两无边.相逢相见呵呵笑,屈指抬头月半天."
"三世诸佛不知有,一一面南看北斗.狸奴白牯却知有,云外金毛正哮吼.个中隠显现全身,头头透脱无前后.拨转机轮向上关,八角磨盘空里走."
"三脚馿子弄蹄行,步步相随不相到.树头惊起双双鱼,拈来一老一不老.为怜松竹引清风,其柰出门便是草.因唤檀郎识得渠,大机大用都推倒.烧香勘证见根源,粪埽堆头拾得宝.丛林浩浩谩商量,劝君莫谤先师好."
"世尊拈花,迦叶微笑.天际二轮,更相互照.若能截断老瞿昙,闭目黄河只一跳."
"荆棘林中宣妙义,蒺藜园里放毫光.千言万语无人会,又逐流鶑过短墙."
"谁道先师无此语,焦尾大虫元是虎.胡蜂不恋旧时窠,猛将岂在家中死.急著眼,却回顾.若会截流那下去,匝地清风随步举."
"崄崖之处,无处插嘴.去却药忌,露当门齿.杈下放身舍命,个里如龙得水.三千里外赚吾来,捋虎须兮捉虎尾."
"前村落叶尽,深院桂花残.此夜初冬节,从兹特地寒."
"两轮举处烟尘起,电急星驰拟何止.目前不碍往来机,正令全施无表里.丈夫意气自冲天,我是我兮你是你."
"节近端午,乍晴乍雨.带累达磨眼睛,特地和泥合土.二祖不会承当,雪庭枉受辛苦.引得后代儿孙,各自开张门户.或放南山毒蛇,或作玄沙猛虎.雪峰连辊三毬,禾山一味打鼓.山僧检点将来,尽是葛藤露布.争如吃饭著衣,此外更无佛祖.阿嫂便是大哥妻,师姑元是女人做."
"动静声色外,时人不肯对.世间出世间,毕竟使谁会."
"偷闲切欲访岩扃,恍若桃源洞里春.平世自无忧国事,徘徊愁见避秦人."
"天然一穴透融光,广阔能容万顷篁.翻念尘寰苦炎热,人人付与一襟凉."
"苍苍安可料,旧德奄重泉.痛为黎民惜,谁扶大厦颠.英风摩日月,正气返山川.丙午功勋在,丰碑万口传."
"十相从明主,唯公望最隆.召周虽异迹,李郭本心同.未遇升天药,空余济世功.薰风歌吹咽,泪尽古城东."
"学道由来不记年,啸歌风月在前缘.身心已到无尘处,疑是人间自在仙."
"群凶用事人心去,大义重新天意回.解使中原无左衽,斯文千古未尘埃."
"已觉云天阔,风声四面凉.路幽迟晚日,岩古浥流香.客舍长年静,渔舟底事忙.相逢贤太守,不用管弦将."
"苍髯野褐予甚古,萝月桂风谁为贫.当户蛟龙森汉柏,隔江鸡犬隠秦人.好山如画能留客,宝鼎藏丹不计春.更上高亭问玄鹤,莫教诗眼有纤尘."
"三相当年镇庙堂,江山草木亦增光.一时主宰权衡重,千古人间姓字香."
"刀兵劫海苦漫漫,原野遗骸葬若干.尽大地人须荐取,眼睛突出髑髅寒."
"教外单传佛祖机,本来无悟亦无迷.浮云散尽青天在,日出东方夜落西."
"古木笼烟半锁空,高台隠隠翠微中.身安不羡三公贵,宁与渔樵卒岁同."
"中兴自是还明主,访旧胡为属老臣.从古风云由际会,归欤聊复养吾真."
"多年别作一番风,谁料声名达帝聪.自有时人求富贵,莫将富贵污苏公."
"位乖燮理致伤残,四面墙匡不忍看.正是花时堪下泪,相公何必更追欢."
"忆昨东京拜相时,武夫前导争驱驰.上奉天子一人命,下率百寮罗纲维.泰阶赐膳侑金币,上食供进黄门赍.夜来胡尘犯边土,手握亿万兵擒虏.挥扬杀气横九秋,指挥猛将皆貔虎.八荒扫荡沙漠空,旋师奏凯明皇宫.英雄富贵皆长事,辞荣解绶归兴浓.白石如玉泉如酥,河清海晏乐耕锄.雉鸣麦秀花卉敷,亲朋会合情欢娱.有子可教孙可训,有书可读田可租.常愿年丰五谷登,斯民安堵心则愉."
"形势如龟禀赋奇,昂头曳尾向溪湄.石色烝霞红甲润,苔痕湿雨绿毛垂.恍如献瑞在官日,犹似呈书出洛时.千秋矻立层霄表,寿比乔松可等期."
"凿开百顷碧融融,颍上钱塘约略同.杨柳两堤连绿荫,芰荷十里馥香风.波涵翠𪩘层层出,潮接新河处处通.舆诵载涂农事起,从今岁岁作年丰."
"海国民皆兴礼义,潢池盗已息干戈.农桑四境丰年屡,箫鼓千村叶气多."
"物生本不同,所贵以形似.如何小草间,或作潜渊类.宛然花叶分,有此尾鬣备.如以柳贯腮,十百共一蒂.可肩比目鳞,与世为上瑞.稽首蓬莱宫,愿附花鸟使."
"北风撼坤轴,飞雪封高崖.万草坐冻死,不复存根荄.蔚然苍山底,有此紫玉钗.本无尘土侵,宁畏霜霰埋.偶为樵牧知,遂与薇蕨偕.坚瘦故耐久,苦森终怒俳.未免一时出,肯事众口谐.可以寄乐天,时供八关斋.可以送庾郎,三九代食鲑.朱门厌燖煼,嘉蔬日谁差.飞觞失行次,可口相推排.尔来走缾甖,遂费登山鞋.文昌列宿光,骑省后人佳.居官乃退步,养气能实骸.一箸须子同,苦硬求吾侪."
"淮人为水族,庖脍亦已巧.田间有鸣鸡,性命得自保.吴人口垂涎,捕取穷浩渺.于吴产或多,于淮求则少.要之业境会,食债良自绕.予也家淮南,游吴尝草草.平生下箸处,但觉皆羊枣.不论赤𩽼公,亦及长须老.何况鼓吹部,可作钟鼎宝.世间多空中,所见徒有表.至美不外示,鱼鼈岂皆好.君看十月鹑,羽翼甚轻矫.变化须臾间,不念旧池沼.食鹑乃无言,食蛙或颦愀.鹑蛙等无二,妄想自颠倒.舌根无尽期,所得在一饱.哀哉南路徐,食方说燖煼.但俱供芋羹,不必著锦袄.较之食疮痂,岂但能稍稍."
"赫日方正中,忽见第二月.老木盘硬枝,扶疏真桂叶.烟云成显晦,弦望靡盈阙.初无大小余,可以历没灭.但能照行人,千古此山侧.却笑天上轮,昼夜不停辙."
"伯龙营什一,抚掌鬼在侧.燕公铸横财,地下万炉执.贫富有物司,得失难智索.我今竟日餐,或待门生设.朝园𣃁菜根,暮火团松节.黄嬭坐上座,方兄行禁谒.安能决余波,可以润子箧.俯视腰一围,何时解三篾.荐福纵有碑,震雷即惊裂.读我送穷文,还君乞米帖."
"周党过仲叔,菽水无菜茹.我槃有枸杞,与子同一箸.若比闵县令,已作方丈富.但令齿颊香,差免腥膻污.我寿我自知,不待草木辅.政以不种勤,日夕供草具.更约傅延年,一饭美无度.解衣高声读,苏陆前后赋."
"桂花老月窟,堕地散金蕊.长忧风雨余,失此香旖旎.抚树三叹息,留花姑少俟.枕中有仙方,解使香不死.蜜蜂喜输粮,余润获渐靡.瘗深阅三月,发复验封玺.虚堂习新观,博山为频启.初从鼻端参,忽置秋色里.氤氲缥缈间,可以降月姊.自兹闻四时,何止名七里."
"端居倦来往,春去谁与娱.眷眷斗升米,翛翛东南都.薄暮喜穿屐,同游又吾徒.念昔始经此,污邪祝满车.及今几何日,立苗还欲疏.怀新舞翠剡,生意蔚以舒.吾生将安之,土偶之与俱.清夜梦乡曲,未觉田园芜.他时招子归,把锄春雨余."
"菖蒲秀端午,黄花作重阳.万物各时行,半岁遥相望.云何忽并开,相与同一觞.仙人九节杖,东坡一枝香.洗去仲夏热,如逢晚秋霜.均是酒中物,俱使吾年长.莫夸雨露私,勿笑草木狂.登高阅竞渡,乐哉未渠央."
"英英屈大夫,遗骨沦湘湄.楚人念何深,叫空冤水妃.虽无些词招,顾有铙鼓悲.忆昨上巳日,纵观金明池.突殿隠负鼇,长桥低卧蜺.诸公贵人来,珠幢绀幰随.两军各气焰,万楫生光辉.龟鱼戢影避,虎龙挟翼飞.想当大军后,益觉游子稀.况我中兴君,高拱绝宴嬉.羁人老淮楚,古寺临长溪.节物亦撩人,风俗自随时.往来两舴艋,规模具体微.邑人乐丰年,聚观眼不移.捐金赏先至,顿足助绝驰.在昔攻战具,今但娱群儿.因而语兵法,可以威四夷.八宝水中央,大海压左圻.其中椎剽奸,连舰扬鼓旗.先事能预防,在易则见几.作诗示周郎,赤壁有成师."
"方床洗湘斑,夏簟织蕲笛.谁与同卧起,青奴甚相得.嘉哉直节君,契分近愈密.深林捕猫头,乃复枕上膝.直从无热天,径下清凉国.早晚报平安,一觉我自适.梦中从我游,子猷推第一."
"良夜天彻幕,林间月如筛.解与竹传神,月娥真画师.东坡元不死,鹤驾相追随.习气未扫除,戏笔聊一麾.调和水墨匀,幻出虬龙枝.图成不挂壁,掷地容俯窥.欲进复小却,尚虑鞋底泥."
"薄暮欣暑退,吏散列闲屋.冰厅冷如水,孤坐一巾幅.久绝青绫赐,仅免床下伏.何尝语丁宁,但愧头蓄缩.频年耗太仓,初夜费官烛.枕书倦已抛,梦蝶来更速.咍台到天明,从人笑列宿."
"去年玉笋班,仰视见櫑具.论事似陆贽,任事似裴度.今年起衡山,出守非不遇.床头看周易,象在益长裕.解琴须更张,谋国乃疾固.要开天地炉,更使万物铸.可怜冰氏子,大似铁𬬻步.自谓乐于贫,公乃知其素.来删城旦书,聊免吏部注.祝公早来朝,为上宽北顾."
"天方六月暑,君有千里行.相从苦不款,惜别难为情.发轸子胥山,落帆石头城.火云午尤奇,水风晚更清.辉辉萤自烛,嘒嘒蝉争鸣.今代太史氏,昔者兰台英.人如晋宋间,诗与颜谢并.吾君志恢复,求士出至诚.玉堂紫微省,待子来经营."
"澹澹烟覆渚,呜呜角收声.白毫万丈光,下注千山倾.良夜三五时,玉楼十二城.皇天老眼开,碧湛双瞳睛.窥我读书窗,徘徊到天明.风从树头来,挟我入太清.飞萤转蒿丛,熠燿徒营营.露气下庭宇,秀爽凌冠缨.以兹无尽景,对此不平鸣.不如使云遮,寂历忘吾情."
"退之传毛颖,步骤过迁固.当时不入眼,怪笑且惊怖.柳州极不平,裁书细说喻.浮云蔽两曜,凭虚亦暂驻.何伤黄道行,终古元气聚.呜呼古今一,吾其秘缃素."
"急滩上水船,进寸辄退尺.老夫敢稳坐,解衣起佐刺.凡我同舟人,有力俱不惜.已济各相贺,可以正枕席.反观顺流人,如电亦如射.艰难与快意,等是时行役.月落东方明,云收远山碧.翩然两白鹭,过眼已无迹.天地正尔宽,何苦自跼蹐.脱带且腰舟,歇我履一只."
"西枢镇番禺,绍圣之初年.复露落南人,雅意极周旋.六尊南海春,万里罗浮仙.先生洗破觥,使者张空拳.五十有六字,至今星斗悬.君持泽国节,我赋囚山篇.欣然故事修,要使家法传.礼等百牢我,情均一觞天.夜来灯有花,不忧爨无烟.但恨语无味,何以追昔贤."
"我柳已飘絮,我笋亦上竹.雪毡密盖地,犊角横入屋.兹辰略行园,喜色动眉绿.炎荒异中原,气候少清淑.一日具四时,旦暮变寒燠.而我于此间,兀若蚕上簇.但爱草木长,遂使杖屦熟.喜甚得小诗,意断语不续.尚可羊何和,不用唐衢哭.诸公幸无事,来不待休沐.床敷三百棋,胜负任反复."
"山川有佳处,神物严守卫.自非夙有因,孰敢发其秘.众壑拥流泉,青间见白沸.洗我杖与屦,时作深入计.要须乡道先,行与老人值.指我洞壑已,忽不知所诣.𣃁荒刬巨石,稍去眼中翳.豁然大厦开,位可百人置.嵌严一日出,自此沓游骑.开山属老夫,爱山必同类.甚畏长风寒,当暑皆敛袂.欢伯遂行登,相引入胜地."
"南来不赢粮,随身一竿竹.四年钓曹溪,溪水香可掬.求方驻隙驹,辟谷起黄独.五十止欠一,何地可归宿.今晨祖师前,一掷杯珓卜.去以六月息,来期七日复.往事一局棋,信手不必覆.吾生行休矣,自此生处熟."
"北极元轩气,受命惟尔独.四方散子孙,万里异闽蜀.戴谱六十一,岩谷无遗录.段记三十九,冥搜出隠伏.世若不尽见,谁为合其族.儒林老丈人,与世谈无欲.开轩延十君,跪坐进三沐.高低列云来,新旧间伯叔.团栾十家春,门户各清肃.客至为卷帘,赞名问寒燠.一见伯玉辈,遂使季子服.我欲作竹史,就君求品目."
"坐对研旁峰,卧阅屏上山.一事不挂心,万病方穷源.吾君礼南郊,吾母望北还.一岁几得书,五年阙问安.是自取之尔,尚复何所言.手种庭下梅,花开聊喜欢.系日既无术,缩地良独难."
"德人大江南,壶歌温玉帐.三岁丰年玉,民倚嵩华壮.政碑满七尺,赐盖高一丈.平生诗有声,行与李杜抗.余力到行草,妙合晋人样.如此未赐环,颇复辜众望.前时幕下生,今作倚门肮.故国动远思,一夜清江涨.身如龟甲卷,书自鱼乙放.南风造新凉,爽气来叠嶂.壶觞得自引,茵鼎保无恙.愿公介厚禨,中卣调秬鬯."
"战休左触氏,梦破大槐国.肝胆方一家,燕越非异域.是中路坦平,本自无降陟.乾坤有乾坤,无极复无极.海角尽东南,天门洞西北.万里无寸草,何人不相识.亦有鼓刀儿,大烹举铜鬲."
"问学要根柢,文章忌雷同.字求反切当,义用训诂通.纵之逼论剑,收之入檀弓.平生苦我心,不如作一农.林间潇洒侯,川上赤𩽼公.姑从贤者乐,勿笑鄙夫空.秋宵引佳月,暑昼追凉风.如此了一生,我其塞上翁."
"戏语陇头子,与若本等夷.朱紫强包裹,本非我所宜.失脚落番山,杳杳随风吹.将买二顷田,树以枳棘篱.还我本来面,度今正其时.此策我自决,欲问其从谁.譬彼沈疴人,忽然饮上池.穷命可抵虎,宁畏山林魑."
"老火已退师,寓客不忧瘴.静坐窥物理,一一见情状.用起举拂子,功成卓拄杖.五行更主事,衰绝变生王.此身属造物,穷健胜美恙."
"厌晴思滴沥,闵雨思开霁.姑欲快吾私,岂暇计丰岁.身如姑射山,物物无疵疠.可笑建除家,卜日论开闭.堂堂百年中,顾已阅半世.徭蜑且友朋,百粤即鲁卫."
"子房悯浊世,意欲一洗为.五日老人约,何乃数后期.功成去学仙,辟谷从清羸.岂不知自苦,反复加深维.志士极钻仰,坚高今益弥.是为万世法,何止帝者师.宁知取履时,几欲真殴之."
"兹辰驭北风,所至有东道.把袂问浮邱,餽芝走商皓.著裙拜木公,献宝出富媪.气平四大和,以此可却老.长生等终古,彭祖是亦夭.有客诣理窟,相过或谈妙.再拜有所乞,乞我如瓜枣."
"南来走炎荒,北归定寻思.一生困坎𡒄,忧患真吾师.堂中木上座,万里唯尔随.方幸得良喜,那肯怀秋悲.但令今可行,勿愧论少卑.少时不解事,日日荒于嬉.投老又懒惰,得一或十遗.戏我过此生,造物真小儿."
"中夜念凉天,搔首坐待旦.北风鸣屋角,此怀忽凄断.儿曹计伏腊,极力供井爨.忆昔冬来南,骨肉遣星散.念兹岂人为,稍定理丝乱.呻吟裘氏地,皆是儒与缓.往语执金刚,勉力守门闬.倒囊留一钱,且免用鞭算."
"囚山无他谋,治生出下策.载之百漏船,吹以无孔笛.一饱久定矣,誓不为欣戚.家山天一方,何地休行役.天其调伏予,中岁遭远谪.养成一牯牛,露地见纯白."
"夜帆起奔牛,乌竿鸣五两.百年几寒暑,两岁五来往.竟不到惠山,闲日真难享.闻道山中泉,煮茗蒙珍赏.当年京浙递,不洗牛李党.故人在邑中,乃汉三径蒋.欲击月下门,正想鼻雷响.兹山君常到,此约吾又爽.且复卜后来,归程一阳长."
"通途无宁轨,世网阔遮逻.九迁食肉荣,一饷在堂贺.泥深迹逾深,时过事亦过.要之钟鼎饱,不及薇蕨饿.吾知此理明,甘作蚁旋磨.丈夫当勇决,勿使良便蹉.黄龙百丈间,山围天几大.往丐一椽茅,抚枕得高卧.不能赓梁噫,且复繙屈些.卖药足生理,故是伯休那.当年白鸟盟,肯为青衫破.微官亦漫尔,弃去不啻唾.王子里中人,到处成稳坐.傥不食前言,扁舟在公左."
"龟息六用藏,禽戏两翼张.俯仰何自苦,要与宇宙长.深山具灶火,煮沙烹硫黄.此又出下策,中干外徒强.我有不朽计,事具泮水章.佳哉罗江东,意师张曲江.重席坐日永,脱屦来雁行.举盏醉六经,抵掌谈三王.青云去一蹴,寿域开八荒.始知吾道中,大有却老方.以此施其母,何疑寿而康.煌煌忘忧花,秀色迎朝阳.愿子多酿酒,容我时登堂."
"绕郭寻好山,直北得覩径.一重复一掩,间度略彴峻.溪声出左方,环玦步相应.万木俨扶持,四山拥清润.高疑星可摘,况乃斗之分.诸公恨到晚,六月宜问信.颇闻开山老,说法起众病.坐受於菟降,了不怀寸刃.山僧诧神通,辩口纷若磬.我岂必胜哉,渠自有佛性."
"东皋有佳致,中夜雨一犁.喜笑作春声,麦块青欲齐.浅濑发清响,陈根出新夷.红情颜未破,翠颦眉上低.练巾已堪岸,藜杖始一携.殷勤遗好音,胡卢来劝提."
"庭槐著老花,佳兴渺澄江.束书望故国,飞帆响篷窗.白袍看先登,唾手筑受降.从风靡彊燕,举火烛老庞.秋天鸿鹄高,惊到中叠双.闺人侈宵占,玉虫缀灯缸."
"君到洗沐已,蜡屐款北山.吾祖山中人,凛然千载颜.其旁马鬣封,近去龙衮间.通鉴恰施行,新经宜少删.世上有公议,渠自明忠奸.物情有报复,天道则好还."
"昨日天子诏,痛念并州儿.傥有长毂动,何忧折箠笞.似闻当宁叹,颇牧今何之.岂惟一方痛,其势又类腓.策士仍三年,侧席收六奇.谁当挽天河,洗出中兴碑."
"笔端忘杻械,舌本贵温润.明明获麟书,作世大龟镜.哀哉束高阁,斯文久不胜.皇天开老眼,牵复首拜命.秋来举子场,谁领斯文印.向来针膏肓,必古司农郑."
"念我答飒久,区区劳此生.借屋就瞿昙,长湖绕厢潆.未了文字债,截蒲坐纵横.天公喜相我,贶以秋风清.他年载兼两,策勋首短檠.饥吟愧峨冠,谁知此心倾."
"孤城挟龙虎,盘礴纳万象.冯夷遵节制,旦暮过稽颡.君今搦寸毫,意与孤鸿往.雄豪揽千古,光彩发万丈.忆昨吏三年,到今余梦想.古寺壁间名,劳君拂蛛网."
"我缾无储粟,世累如缀缨.读书寡见功,一饱不可营.鳞差四百指,习惯啼饥声.天岂私贫我,客气略已平.安能事计然,且复师渊明.傥有故人问,但如诗所称."
"高轩过我数,相对心迹清.共乘殿角凉,剧谈新月生.稍作莲芡费,久绝壶觞倾.告我买夜航,幞被催宵征.秋晚破敌归,连营稍休兵.青云付一蹴,齐晋多世卿."
"金钱晕花山中奇,七日雾雨人不知.一朝跃出从於菟,毛群惊骇光陆离.钓竿在手身在野,未用声名动天下.久幽则见理则然,世间岂有终藏者.道人见笑皮为灾,羔裘要袖孰剪裁.男儿独患无文尔,圣世何忧不遇哉."
"泗滨石窟如蚁族,巧匠琢山如琢木.不问人家与官舍,轩窗随分作岩谷.符离城东石更多,天划神刓相倚绿.当年来过玉局翁,拄杖敲门步幽麓.翼然危屋谁所兴,赐以嘉名号群玉.翁家自有小仇池,壶中九华伴孤独.经行趣尚绝世姿,丑好例皆蒙纪录.银钩烂烂照无穷,走马来看僵立仆.是时官梅香正阑,亦有海棠红映肉.老翁盖棺二十年,世上遗编数遭狱.只今见字如见人,满眼清风乱庭竹.想当入海期汗漫,云车屡下仙山曲.仙山缥缈虚无间,我欲凭之两黄鹄."
"汉时长安雪一丈,少陵有诗不吾诳.今年广陵雪一尺,忍寒长作缩龟状.从来穷巷说多泥,自是泥深劳拄杖.闭门不出动经旬,出门无路将何向.故人乃遗咫尺书,远祝长须问无恙.湿薪如桂米如珠,有突不黔旦逾望.但携古鼎烧黄连,香穗流珠凝碧帐.𡷾崒窗间石数峰,气凌太华嵩衡上.黄杨冬青压余滋,碧幢羽盖排仙仗.蒿庐頼有此清绝,兴来何用山阴访.飞鸿似带燕山书,重冰怕结黄河浪.玄冥得意愈自娇,岁律回春未全壮.吾君曲轸天下寒,语到三军真挟纩.自怜难备绝域使,规模但可山中相.起来举手祝羲车,何日金篦开眼障."
"王者有德琪树生,兵马欲洗银瓮出.天将以宝奠中原,何用真如传恍惚.沙寒汀冷鹭啄冰,藻暖饵香鱼近罾.梅花抱蕊不肯吐,敛衽且让天花升.朱门歌呼正围妓,江上猎围飞铁骑.惟有书生无所为,下帷煮茗候汤沸."
"宵分猎猎风翻帏,平明漫漫雪拥扉.高妆老树枝不举,深压野麰根渐肥.削平履迹顷刻尽,吹落杨花从来稀.饥乌大有在陈厄,循阶入户冷不飞.我曾倚頼东风暖,驱儿出市典衲衣.不料玄冥贾余勇,小窗无地逃寒威.起来砖炉荐软火,敢营肉阵张妓围.认香寻梅亦不恶,敲冰煮茗宁皆非.扫除习气几时了,忍寒琢句声益微.东坡先生六一老,当年格法谁遵依.不量吾力效跛蹩,从今望炙晴簷晖."
"飞龙翔麟夜不关,房星之精下人间.一鸣堕地势千里,四十万匹中如山.皇天生此意何在,天意有在平百蛮.百蛮款塞皆稽首,干戈包尽於菟斑.剪成三鬃代官字,濯之太液登王闲.紫坛谒天五使出,玉辂扶日双轮还.宝鞭不用绣鞯稳,扇筤前开曲盖弯.方知徐行备天仗,绝胜疾走周人寰.开元距今四百载,人物风流无一在.如何两骥今尚存,好手传神能不坏.请从此画究规模,便见当时似三代."
"天公号令今年早,阿香动地连催晓.今朝才及七日人,却见长空六花扰.我独砖炉坐画灰,扶杖出门愁屐倒.细挑生菜羹鼎香,落尽梅花妆额巧.诗成思发在花前,更愿晴多怕晴少.君不见贞观有道几成康,谁其致此唐文皇.一时献纳尽豪杰,郑公臣征尤激昂.当年入见适此时,见谓人日宜相当.有如此人当此日,整顿乾坤才顷刻."
"钻破故纸我拙计,该贯众史子得意.签排百部象齿悬,陟厘万张蝇头字.分甘遂如百两金,作苦躭成五车记.地锦天花出妙机,琼田水英生爽气.诗成欲度甫白前,冠弹请继王阳起.天门冬夏鸢尾翔,香芸台阁龙骨蜕.任真朱子老无用,得时罗君政如此.今宵月白及风清,想君不作呼卢会.泉石膏肓肯过予,饮量定能加五倍."
"霜清十月天无风,行宫缥缈祥云中.重重绣岭光相通,庄严具足无遗功.泉鸣三汤春蒙蒙,合欢皂荚双垂红.人间尘垢一洗空,玉声璆然出房栊.鸾吟凤舞纷层空,岂不大胜游月宫.向非道子妙绝笔,那见开元全盛日.槎牙老木青铜柯,坡陀巨石苍玉质.石言木应若何闻,阿房兴废才顷刻.乃知吴生有深意,一时心事能貌出.臣非丹青好画师,臣以画谏乃其职.此山此事姑置之,此画当今须第一."
"一日射雉六十三,命中要是人所难.一日射虎三十六,骁勇无前谁不伏.沙平草软雪泥干,手拓弓弦腰两镞.祥麟选马捷若龙,翻身已堕双飞鹄.拜贺将军箭有神,摩旗拍鼓轰相逐.锦褾大袖挂虚堂,勇夫视之心发狂.不如缓带毡车上,举酒割鲜殊不忙."
"巧匠斵山取山骨,媪神拱手不敢惜.因隆作防漥作池,以金为声玉为质.借以绨衣便挈携,置之乌皮长拂拭.忆昨随计西入关,太学三年同寝食.晨昏缀缉困蝇头,岁月磨研取鸡肋.时来偶题千佛经,吾自无功子何得.祇今懒慢大可笑,身外了然无一物.经时不脱管城帽,子宜不赐汤沐邑.我今容子乞身去,却到安宜宰君室.宰君真是潇洒人,文章机杼乃自出.陈玄毛颖费追呼,子坚而厚宜比德.从兹去给上方札,便当入珥螭坳笔.切勿劝草封禅书,亦莫上献开边策.愿君发明错与谊,昨奏条画今所急.忠言谠论闻四方,砚乎汝为不失职."
"昔时桐乡汉九卿,家在淮南天一柱.石麒麟冷一千年,子孙不敢去坟墓.我之曾高主宗盟,昭穆亦与公家叙.不容妄继酂侯萧,何尝敢掘城南杜.深山大泽堑劫灰,甲第名园走狐兔.飘零直见似人喜,何况乃与吾宗遇.为善本求乡里称,浩叹正坐儒冠误.出参留守入坐曹,抑亦为此微禄故.灊山山高灊水深,眼前谁作藩篱护.心随大信小信潮,梦遶长亭短亭路.生涯旧欠钱一囊,归装或有经五库.今子新从彭泽来,归去来兮几时去.一杯且遣客枕安,百尺竿头同进步."
"酒酣侑坐展博局,分曹并进角马足.过关验齿出天衢,入关未掩绕日轴.十骥并驱纵来往,一将折箠制起伏.击前叠后看腾骧,避堑守狭良局促.缓时必若出门殿,妙处正须蚁封逐.孙膑能令田忌胜,诸人徐贺塞翁福.障泥在前解则行,杜蘅可采带宜速.莫疑檀溪坠三丈,终使青云成一蹴.吾家款段乃如狗,敢上夷涂陪骥𫘧.但能书与尾而五,未免以策数曰六.归欤秋满华山阳,苘麦倍收连苜蓿."
"樯乌逐风不停飞,尾燕掠水东复西.蛮弦金拨窃私语,行客转头声更悲.扰扰云吹宝鬟绿,新妆半隠朱帘曲.无限柔情指下生,谁道弹丝不如竹.谷儿指法来帝城,曹供奉传新曲名.香山居士家有此,何况更闻江上声.路转溪回双橹咽,弹尽胡笳十八拍.山头日落暮潮平,一带荷花自秋色."
"数夕一梦吴淞江,两桨飞度荷花乡.刳中山骨泥数斗,趁雨屈盘三节藕.镜面光寒溢井花,四顾无人下渴鸦.老翁真个儿童似,我非韩公亦儿戏.绿茎亭亭忽独立,帘疏不隔香直入.宛若船舫坐促膝,遂使江湖在方尺.虽无太华藕如船,定有庐山房似笠."
"楝花角黍五色缕,一吊湘累作端午.越人哀君檝迎汝,呼声动地汗流雨.鱼虾走避无处所,小试勒兵吾有取.楼船将军下潢浦,佽飞射士彍强弩.大堤士女立如堵,乐事年年动荆楚.却忆金明三月天,春风引出大龙船.二十余年成一梦,梦中犹记水秋千.三军罢休各就舍,一江烟雨朱帘夜.隠隠滩声细卷沙,沙浅滩平双鹭下."
"有韩太尉淮阴家,十年种木今开花.松阴渐可张翠葆,桃蹊久已蒸红霞.早来雨过著芒𪨗,曲沼镜平清见沙.道人从我似支遁,公子立名非务华.剧谈坐致千岁日,默诵初无一字差.主人负重守且将,一手撚箭腰黄蛇.因来小集休沐地,何时共听归来笳.饥肠欲饵桄榔粉,香身要采毗陵茄.凉风翛翛引佳月,归兴忽起从栖鸦.谁怜老我夜不寐,儿曹见祝无多茶."
"雨江洗出揉蓝天,结璘下铺白玉筵.尾箕斗牛珠一穿,连晖接影堕我前.整襟危坐天地默,不知夜漏下几刻.飞萤一点从外入,白露下湿桂子香.蓝桥云英正卖浆,金盘荔枝龙眼双."
"我闻校书如扫尘,尘随帚去辄随有.萤窗孤坐志不分,帝虎鲁鱼相可否.榻上诸公富贵人,安能办此铅黄手.绿柳啼鶑耳畔春,翠袖弹丝眼前酒.如何复窥蠹简尘,又借管城公作帚.画史画名不画实,润色丹青传不朽.我是瀛洲旧校书,挥汗磨铅胝两肘.当时万一见此图,诸郎不免涎垂口."
"政和圣人拜贤书,陛胪春晓传天衢.集英殿下八百众,一时如公此策无.万口一词期第一,擢之第三众不怿.诸公贵人愿相识,戒阍走马要君入.君言不媚有药石,国子先生乃例得.我亦跪起就穿执,妄意得蒙子公力.六年一别安宜北,忧患压人气不出.闻之减米符离日,首阳激贪用一律.呜呼四海鸣锋镝,白昼豺狼恣吞吸.帝在奉天颇仓卒,丝纶政渴宣公笔.缄情远附雪原鹡,愿公来扈巡南跸.平泉松菊凌霜碧,伐叛亭成燕宾戚.起居因书问晨夕,宜为苍生调鼎食."
"端溪有石紫玉润,未遇良工失追琢.眇哉池面劣容指,水至不能容一勺.灊山道人请归治,要使墨池少开拓.每烦健步远来征,事必不然空臆度.子如不忘一块顽,予亦敢负千金诺.会令合浦看还珠,岂忍荆山长抱璞.一毫不敢我非有,万顷难量子宜学.闻道年来好说禅,初机最忌多贪著.认为己有已大谬,久假不归非爽约.均之在此犹在彼,弟兄四海何曾各.笑倾万斛付江流,所有尽空心境廓.请对使者一斧碎,与公少解贪痴缚."
"老矣捐书卧看屋,尚记姓名供简牍.仓皇去越著南冠,头已如蓬口生醭.无因可结孔方交,有药唯医管城秃.新凉稍与灯火亲,学字颇惭蛇蚓曲.罗纹重厚使守舍,铜雀不真非所蓄.敢遣良工开下岩,要使珍材过天目.君家旧物多锦藉,声若锵金眼鸜鹆.前者一见首重稽,回视他山真碌碌.公今遣一从我游,谨当配以蟾蜍玉."
"太祖皇帝龙飞初,君家枢密推日车.一时事载太史笔,九庙画展功臣图.昭陵取士极妙选,乃孙应诏从诸儒.威如草木部刺史,屡进药石谏大夫.谁知冷落百蛮里,忽见其后清而腴.读书过眼似皎月,裁诗出手争秋蕖.诸公力请举进士,骈四俪六子有余.三经新义未改科,一代元老出此涂.要令我才必有用,不忧此口无以糊.他年上国与计偕,看日五色传天衢."
"风行水上初如织,任使荡云高沃日.屏翳歇去冯夷归,本体湛然无损益.风本无形不可画,遇水方能显其质.画工画水不画风,水外见风称妙笔.清泉道人乃了此,笔下渊源心自得.斜斜一字浅可揭,渺渺横滩晚尤急.规模上继蜀两孙,妙处直度吴诸戚.老夫老矣不观澜,但爱漪涟才咫尺.面墙注目风萧萧,渔浦西兴待晚潮.纵贫那肯拆波涛,还渠并州快剪刀."
"牡丹酴醾送春归,南风亦复吹戎葵.青女不瘦芙蓉肌,雪中山茶火争辉.此开彼落相背驰,安得坐隅皆见之.剑南老人来解衣,好手不免如徐熙.萧然四幅十二枝,规模一出众史卑.妙处天授非人为,右军字画少陵诗.后来纵好难并驰,传观左右识者谁.爱画入骨吾一痴,惜哉不获坡谷题.何妨扰扰俗眼疑,秀野前后花成帷,按图求之君自知."
"老范好客老更豪,长恨无人陪痛饮.我尝解带坐南轩,闭门投辖则大窘.小韩云是故人子,酒量直须吞万顷.昨宵风雨送秋来,雨罢月林散清影.想当一口吸西江,看抚朱丝移玉轸.谁将五斗为解酲,蜾蠃螟蛉供一哂.野人无酒可留公,一酌山泉荐佳茗."
"投闲闭门且稳坐,动辄有碍天难测.钱神不肯赴招要,疟鬼乘时作寒热.要之贫困真我道,一一为向儿童说.山中宿麦旧为农,缾无储粟今何拙.甑尘不扫爨未烟,米尽自从仁祖索.元英之孙陈义高,急遣樵青分粟麦.细舂落落簸珠圆,退磨纷纷飞玉屑.粥香恍若在僧坊,面熟又将思水厄.从来藿食不谋国,饥即须餐困仍歇.笑杀多牛足谷翁,何用诗肠生锦襭."
"君不见五经纷纶井大春,不得已见阴将军.将军故为设麦饭,推去不食言非诚.又不见刘怀慰作齐太守,廉吏籍中自称首.邦人馈米不肯取,示以麦饭吾所有.我有郭内一亩田,带经荷耡愿有年.今年麦熟始一饱,久饥客子俱来前.姓名久与市朝绝,将军薄饭不吾设.亦不彊学刘公清,但使儿曹知稼穑."
"举头直北看青山,低头直下觑黄卷.黄卷辛勤有时厌,青山于人保不变.山作主人我为客,主人看客长不倦.今代风流潄石公,吏事直以儒雅缘.一丘一壑在胸中,尘土污人聊举扇.开门抆拭旧题傍,坐与乌龙通一线.近因秋雨聘此君,更倚岁寒为外援.贱子与世多背驰,只有青山存半面.莫嫌剥啄时扣门,要是绨袍故人恋."
"一溪之云各为雨,聊与萧王分出处.乱山深处有生涯,三尺渔竿一枝𫇛.细读怀仁辅义书,先生于世未尝疏.我已飘然遗物去,斯言却以告司徒.参政树碑颂遗德,舍人作堂诏无极.高风之高高几何,下视乌龙六千尺."
"委委曲曲山九锁,巍巍堂堂天一柱.灵官跨龙出洞来,仙人驱虎载箬去.泉流两山鸣珮玦,夜坛星辰可手摘.世间何限真人祠,身未尝到衔空结.一日来游岂偶然,草中更识天荷叶."
"广文著书不窥园,刻杯以玉露以繁.澹乎不蹑俗士驾,雅意要令吾道尊.那知韩赋李有花,常以博士居四门.老夫却欲来不速,但恨人静钟鸣昏.明朝未必遽零落,往看花上春风喧.更语宗文与宗武,诗成入耳宜不烦."
"闻道催宣召,传呼入翰林.堂高初上玉,带重更垂金.烦悉周公诰,丁宁葛亮心.调元知有日,天意向君深."
"梦获生花笔,祥开视草儒.奉天专仰陆,元祐只传苏.莲影光分烛,丝纹细结絇.禁中颇牧在,夙夜赞神谟."
"夜到甘泉捷,光摇建晓魁.唐家方再造,汉德已重开.太史书云后,群公贺雪回.十行宽大诏,早晚出银台."
"少策经营饱,多方处置闲.樵谈消一日,野坐看千山.白鹭远飞去,微云时复还.展开新乐地,攻破旧愁关."
"月上孤城早,山迎雉堞低.四天浮沆瀣,万瓦贮玻璃.松猎风声北,江摇斗柄西.诸公宜款曲,吾且倚枯藜."
"舟楫三吴客,江湖二月寒.交情元自淡,酒味莫嫌酸.日者坐何事,君乎能自宽.不来同一醉,何以解忧端."
"春色遽如许,春愁无柰何.看山连楚越,端坐惜羲娥.吾子频相见,新诗苦未多.试穿一两屐,从我上烟萝."
"饱食登长道,箯舆枕臂眠.鼻间真栩栩,腹外亦便便.徙倚两竿竹,咍台四仆肩.忽然成小憩,放手即醒然."
"籍甚王郎子,扬州一再逢.至今清夜梦,犹在笑谈中.想见芙蓉句,空怀杨柳风.著鞭来不晚,声价动诸公."
"人老江湖外,官拘簿领缘.剧谈尝共夜,好句得先传.行李无他阻,朝廷有阙员.相逢一笑喜,已种玉为田."
"体力今何似,函书阙到门.匆匆缘不暇,负负复何言.此日忘疏远,明公实见存.扪参怀蜀道,叱驭忆王尊."
"擂罢城头鼓,膏凝烛下槃.窗留三尺月,纩挟五更寒.事事华巾结,年年纸帐宽.梅花正好在,青女莫摧残."
"浩荡乾坤晓,凄凉客路穷.小舟轻劈浪,宿雾密糊空.累重苦无饭,时危甘转蓬.但闻淮上贼,不敢视江东."
"度岭三百里,携家五六人.卜居依古寺,爱日向初春.时有逃虚喜,端无去客嗔.团栾何所作,不寐守庚申."
"昭代人无弃,遐方住亦堪.司分大火舍,官作世南男.守拙休心匠,忘忧纵手谈.平生不喜閙,所欠一茅庵."
"灯火光元夕,歌呼亦尽欢.欣闻雪霏白,愁失荔垂丹.老酒莲花曲,甜鱼藿叶槃.万金书若到,便可解忧端."
"岭外山川最,天涯草木芬.曾经五月狩,俱被一琴薰.韶石静张乐,舜峰高出云.真同适鲁见,何异在齐闻."
"草断城头路,春未履屡穿.雨余峰染黛,云出岭垂莲.眼傍青林转,愁来白鸟边.中原好消息,问取此江船."
"嘉卉怀炎德,孤根幸斗临.象蹄交绿润,佛眼瞬红深.含笑香飘坐,素馨娇满簪.老榕虽拥肿,六月十分阴."
"此地从来僻,今朝自古阴.五年犹作客,一饭敢虚襟.春色岂终閟,晨光宜早临.国香无恙否,抱雪秀深林."
"蒲阪今灰烬,兹楼亦草莱.如何三字大,却到百蛮开.屋漏真能尔,霜严可畏哉.置之当座右,亲手拂尘埃."
"双鸟鸣方盛,公今遂著书.浮云供一扫,直笔用三余.孔孟扬韩道,乾坤日月如.平生击奸手,发踪自桐庐."
"柳州非国语,意恐乱诗书.去草绝根本,立言推绪余.断疑先近似,反己问何如.岁晚飘零甚,归欤指敝庐."
"众绿扬新楚,初晴中薄寒.行山无阔步,陟𪩘有遐观.蕨紫拳犹小,松黄粉渐干.无嫌一马瘦,径度两重滩."
"颇有客仓卒,初无具咄嗟.家贫难办素,人众不烹茶.此老来修供,兹辰并拜嘉.小船横一笛,风引入荷花."
"小市荒堤转,涌泉春水悭.频经石角铺,不上马鞍山.桥断冲泥过,松摧塞道艰.草鞋牢踏雨,更著一蓑还."
"晓日光穿户,衡门起及晨.簷垂冰折柱,涧涌雪镕银.腊取一时乐,春期数日新.曝书仍曝背,自笑巧于贫."
"客去抽书读,愁来闭户推.眼花因酒剧,书草更人催.怪石巧依竹,净瓶香引梅.悠然鉴湖念,又向雁边回."
"欲饭云边寺,先寻湖上春.山川良是旧,岁月又更新.草长烟如积,梅晴粉自匀.久留知不可,暂过却须频."
"卒律葛答美,钩辀格磔肥.翁川茶不媚,何氏酒今非.砚水添池浅,棋盘下子稀.姮娥怜我独,未暮款窗扉."
"假道趋南浦,排墙度小沟.仙人中谪李,邻里外依刘.良友经时集,清贫觉我优.槟榔初不设,佳茗或相投."
"联璧来吾隠,交欢只贺晴.酌泉心不易,指李话平生.万木翠光合,一池春水平.更询消遣法,元自不容声."
"一丈宽锄地,三重密盖茅.分封鸥鹭境,拾翠芰荷㘭.正尔宾中主,居然国外郊.老来俱倒置,营圃不营巢."
"竟日成清坐,因行或抚松.墙阴连曲浪,木杪涌奇峰.要路看公等,闲乡属我侬.未春花已尽,春到若为容."
"自断身将隠,无嫌论少卑.江湖双桂楫,天地一茅茨.溪篆行蝌蚪,林妆啭画眉.悠悠昏复昼,聊尔给其私."
"地僻门常闭,家贫客自疏.溪山行老我,风月不欺予.谩有书成诵,端无货可居.清江千里道,持此问舂锄."
"白日殆欲寝,黄花能起予.妙香来枕上,正色立霜余.护外劳编竹,培深更荷锄.收功归我枕,洗眼读残书."
"我圃黄花晚,君行不下舆.屏居甘寂寞,佳节愧空疏.小待西风急,频游夏屋渠.开时即重九,那恨子来徐."
"迟笑秦昭舅,吝讥和长舆.当时虽说贵,退步不为疏.萸实采重岭,拒霜临碧渠.梁王门下客,先后有严徐."
"归去思陶令,安时似子舆.近知园可灌,唯恐菊相疏.酒幸浓如珀,诗令价重渠.看花随早晚,何必更因徐."
"菊以黄为正,纷纷祇皂舆.待寒缘耿介,纵老不凋疏.秋净花如染,时迁水走渠.惟留五字句,能不愧应徐."
"风流人稍间,涉笔为题舆.今我思黄菊,携君近绮疏.先秋飘桂子,出水老芙渠.俯仰俱陈迹,聊书岁执徐."
"西风吹露斝,晴日驾香舆.羡彼根茎茂,怜予齿发疏.功成身老健,重味笑轩渠.甘谷谁能汲,瓶甖走莫徐."
"黄菊一何好,持觞惟尔从.名应称晚秀,色岂为人容.正似花重九,休论月孟冬.霜威占清晓,直欲犯其锋."
"夜集群山雪,寒欺一把茅.红炉无宿火,黄绢有新抄.坐久灯排粟,杯行橘解包.颓然投败絮,老懒信儿嘲."
"自得闲居乐,欣闻隠具来.杖头观佛面,掌内化龙才.行变黄金色,依然满月开.从今不妄出,留上妙高台."
"下潠田将获,东屯稼亦收.厌烦吾老矣,为众子行不.一粒生何处,千箱庆有秋.灌溪明日饭,今日已无愁."
"湖海重相面,干戈早脱身.亦知怀琰琬,宁肯就风尘.船泛东吴夜,梅寻故国春.毛锥有持护,如子岂长贫."
"金秀皆垂颖,山园特有光.牵牛高晕碧,滴露小匀黄.老读离骚传,儿寻急就章.杜门观化物,吾得傲羲皇."
"为问西园客,秋花余几何.敲门容剥啄,此老正婆娑.十月为春酒,今年得子鹅.举杯邀月罢,击缶仰天歌."
"相逢多戏事,聊以度长年.间出诗联句,时因酒合钱.歌狂无所择,棋胜亦欣然.龌龊好苛礼,逡巡不敢前."
"一日春工过颍阳,名园次第款侯王.风流得见升平瑞,气味初无世俗香.早托筠笼驰驿骑,旋张罗盖护晨光.最怜一尺槃盂玉,稳上高鬟映额黄."
"画舫何须载西子,青裙今幸拜东王.佛谈非想色界色,天造玉皇香案香.兴庆池边凝晓露,善和坊里借余光.行闻绮席开东省,飞鞚争驰御道黄."
"温公言语药石谱,犹子文章星斗罗.家世有方能治国,宦游无地可降魔.谛观深切著明论,平视贤良方正科.四海共知勋室后,享年孰似贾生多."
"俯仰之间迹已尘,重来屐齿藓痕匀.晚菘早韭有真味,夜鹤晓猿无故人.万一可偿他日愿,再三须卜此山邻.北山大士乃吾祖,烝蕙肴兰长荐新."
"衙鼓声中百事休,独攀危磴看江流.君修吏课中中考,我且山行上上头.下视三千佛世界,高寻十二仙人楼.闻思大士谁呼应,愿赐飞霖洗旱眸."
"喜君酾酒吸鲸空,置我飞云卷雾中.蒲鸽青浮初落蔕,冰蚕茧就旋开篷.小凉已觉生衣怯,短策能寻熟路通.直上高台延望眼,万山横浸一溪东."
"沙合南台会有期,沙边筑屋俯清漪.宋香陈紫丹成后,渭绿湘斑族盛时.长者时怀流水念,老兄元爱白云知.一尘不到忘言处,云在青天水在池."
"何堪湿热坐支离,且就虚凉看剧棋.避雨唯应急走耳,登城愿丐少休之.江山政此成三绝,耳目醒然亦一奇.突兀小亭吾画箧,真形妙境恣君窥."
"上青天路最崎岖,藏日擎天却有余.既验六龙行万里,始知一卒当千夫.望云骓稳无前马,带雨铃鸣动属车.纵有将军天下笔,不如无逸旧时图."
"结刍续体祭中丞,鬼质何为苦见嗔.千五百年如烈日,二十四州惟一人.朝衣视坎趋前死,羽服行山即此身.頼有区区张孝举,直言惊倒汉廷臣."
"衮衣华藻刻坚珉,下马来寻剥藓痕.断画岂如弦可续,阙文犹冀石能言.鬣村故址今仍在,螭首遗踪碎莫存.欲较智愚三十里,又飞丝鞚过前村."
"宾客相传无水厄,欣然脱屐上公堂.涤烦疗渴名虽著,瘠气侵精暗有妨.梦寐无忧眠可熟,清虚自积体尤强.樵青竹里管何事,侧听杯行供暖汤."
"薰风永日一帘垂,剥芡从容待晚炊.举白且看连引满,汗青不用叹无期.昼思夜梦人非远,客附书来喜可知.千里与公供一笑,何时相遇战低棋."
"凤凰山下凤凰城,辇路凌霄溯紫清.秋入九天风露冷,云藏五玉佩环声.虞渊出日升黄道,织女斜河转启明.鬰鬰安能久居此,君王有意待还京."
"一叶黄时秋气清,三山转处大江横.禽鱼自有亲人意,草木皆能识履声.晴望高崖寻李愿,酒行半道致渊明.将诗与结江山好,他日来游分不生."
"尺一催公想疾驱,盛传今已过羌庐.纷纷眼底何时定,鬰鬰江南更久居.陛下不妨高枕卧,先生来草射聊书.铜驼可惜埋荆棘,会有人能为扫除."
"使星入蜀动佳占,幕府谟谋要子参.天下兵戈连岁月,朝廷根本在西南.路经九折休回首,事考三分小驻骖.想见梅黄飞雨里,前旌已在百花潭."
"此君骨相一成矩,气禀坤爻六二全.运用四方随手转,操持一节比松坚.玉雕界尺疑同样,金作觚棱笑削圆.见寄分司真得力,时将缓步与周旋."
"气禀元轩玉立身,露幛烟纛晓初匀.一时顿有七贤集,千亩今余万个春.能以风流夸后日,政缘名篆得斯人.寂寥不见平安报,只有东风为扫尘."
"促驾难求马一寻,行缠快走任山深.上方首入文公褐,小语能披逸少襟.三尺盆池清照影,五更窗月默传心.更烦细看门前水,昔日西流何似今."
"寺分三集易披寻,藏在名山意亦深.但与止兹鸾凤友,共逃不学马牛襟.年来惟以睡过夏,老去莫令诗呕心.欲见文章须近北,太平风雅盛于今."
"颇厌低头看文字,似曾有约到南山.稍回妍暖日自喜,扫尽积阴天解颜.便合与君联骑出,更谁如我两人闲.相逢莫作伤时状,且趁春光竞往还."
"北风号木造秋悲,书到江南九月迟.雁过宜频问消息,诗成犹得慰相思.想当雨澹烟昏处,又见橙黄橘绿时.若到北山烦寄语,道林真觉乃吾师."
"夜深真可覆三毡,地僻何因致八绵.五岭盛传非昔日,一寒如此怪今年.固知渊客难藏宝,倒卷珠池立散天.日下有丹能变白,青山休恨早华颠."
"六花几岁不来南,大似优昙欲遇难.瓦响急倾鲛鮹颗,袖宽先得柳花团.莫忧荔子明年少,已是梅英向腊残.骨冷魂清北风里,更临江槛俯惊湍."
"茸茸风草弄春柔,密密桑阴向绿稠.江上星居多草阁,波间斗转一渔舟.吾行适此心无事,客去何妨刺漫留.尚戒奚奴休叱驭,不辞小住看潮头."
"饱诵韶州白葛轻,十年曾不慰前闻.芰荷欲使风裳制,溪谷难褰雾縠纹.坐甑遭炊无可避,踏冰赤脚谩多云.试将一事烦吾子,粗绤精𫄨可细分."
"半夜凉生过雨初,起迎秋色扫庭除.西牛东女经年会,北客南风一笑疏.干鹊悲鸣桥渡汉,龙泉腾跃气凌虚.盆池水面萤飞过,上下天星总一如."
"昨夜天孙拥翠𫐌,余光犹此照河津.且欣大暑去酷吏,更辱诸君为主人.庭桂酿花香有信,盆荷迎露绿长新.浮云扫尽天无滓,仰面争看月半轮."
"乃公乃祖帝王师,勋在周家日月旗.德盛固宜长有后,材高如此用何迟.五更雨脚方收绝,六月云峰正出奇.好去加鞭度梅岭,及时功业继前规."
"五年四转入曹溪,飞盖干霄日为低.人定忽闻钟不嗄,饮香休问水流西.桄榔子熟旒珠重,荳蔻丛深扇羽齐.鬰鬰苍苍千嶂里,犯寒犹著一蝉嘶."
"舟绝清江系老榕,杖藜小住翠阴中.萦青缭白千山日,骇绿纷红万窍风.足倦要休怜地僻,心闲无事见春工.回塘大有田田叶,索酒来倾碧玉筩."
"肺腑群山襟带江,近人鸥鸟日成行.每来问道维摩室,何幸浓薰班氏香.雨脚雪花方间作,灯红酒绿正争光.更烦采选消长夜,坐看回旋穴骼忙."
"海山不见两螺青,但见横江展玉城.动地鼓鼙飞屋瓦,刺天鬐鬛鬭溟鲸.拍浮未见群儿弄,借势须令万楫迎.俄顷日斜风欲定,向来元是一沤生."
"彭蠡春生万顷湖,光明相映棣华跗.鹓雏鸑鷟俱为凤,乳酪醍醐总是酥.归寿其亲来继踵,无求于世独知吾.青天一纸雁数字,南北虽殊意不殊."
"有田二顷复何求,长恐斯言久不酬.青篛正堪烟雨笠,白文终返水云裘.相亲多谢风标子,可款岂无潇洒侯.更下疏帘对君弈,要观都大出棋州."
"龙尾道南初见子,烱如玉笋出瑶林.别来东海记三浅,歌罢武溪同一深.后五日看真得力,前三语且更留心.平生著手枯桐上,会有人能识此音."
"清晓匆匆贺岁归,又随微雨渡曹溪.祷晴愿见五色羽,揭户方占一日鸡.沙水半摇新略彴,云烟深护古伽黎.曹源激水仍过颡,桃李无言下有蹊."
"春来何事可相关,拨置书丛得少闲.洗砚谛观鸜鹆眼,焚香仍拣鹧鸪斑.花开北陌东阡外,人在朝三暮四间.俯仰乾坤了无愧,心如枯枿更谁删."
"梯空何事上秋旻,要定三岩著隠君.斗柄下垂星可摘,天门将近语先闻.猿窥虎隠人惊去,牛污龙池雨解纷.偿我七年东向念,却张风腋跨归云."
"堂堂胜境久潜幽,经始耡荒用我谋.日照洞门开户牖,霜飞暑路索衣裘.鞭笞鸾凤天将近,弹压山川酒不休.大费骚人题品力,薜萝俱挽入雕锼."
"篛笠蓑衣一叶舟,西风吹我与同游.洋洋盈耳松声乱,亹亹逼人山翠浮.讲罢已闻花雨落,心清暗与妙香投.道人居士忘机久,一饱关门相对休."
"已老犹痴作蠹鱼,出门延望立须臾.或深或浅花先后,半霁半阴云有无.山月向人俱引领,海风无日不嘘枯.论诗各尽诸郎意,篱落之中自可娱."
"川净波平五板舟,天开地辟一轮秋.白银国放黄金色,宫锦袍添紫绮裘.坐久星河挂璎珞,夜深风露走珠旒.人间意适须乘兴,我是闲人更自由."
"青云独上肯随群,遇我真成数面亲.未许儿童骑竹马,且看土偶笑桃人.弟兄酬唱诗无敌,宾客过从德有邻.世味傥教如嚼蜡,便能调鼎识甘辛."
"大涌泉东小市头,川平土沃似中州.谁欤筑屋溪山里,李也读书窗户幽.懒觉郊行差自适,老于春事不相谋.他时来问曹溪路,系马桥边更少留."
"平远寒林暮霭横,右丞不死毕韦生.八人过处草齐绿,一日去来花笑迎.衲子自知空是色,将军要使酒犹兵.尺书相与盟真率,岭海风流似洛京."
"有句谁知李似阴,好奇仍许杜犹岑.后期五日来圯下,面壁九年参少林.瘴鬼安能惊鹤众,地灵何敢著狐任.雷车电炽中宵起,看取龙工济物心."
"竹龙衔尾转山房,饮足寒清滴夜长.曾问鞠穷目眢井,为焚安息坐胡床.千山从此俱蒙润,一线才通未可量.六月炎方了无暑,谁知世上有清凉."
"骨鲠当朝迹未尘,但知谋国不谋身.试看犀角龟文表,真是鸾台凤阁人.短别可堪驰梦驿,小诗聊为写情亲.雪山满眼寒潮急,凭仗归鸿一问津."
"潦倒麤疏老更痴,手摩枵腹逐儿嬉.处阴息迹真休矣,遇坎乘流一听之.腊后春生须雁到,花前思发幸梅知.瀛洲学士沧洲兴,妙唱一年渔父词."
"域中宁有一毫真,静极方知众妙存.疏受果能从父议,王章终不用妻言.脱身兵火蒙天幸,沃日风涛到海吞.两顿藜羹如大飨,一番布被有春温."
"第一逢春管物华,率先桃李被褒嘉.明朝又数日为狗,回首犹惊岁在蛇.香聚椒槃萦彩字,春生茶碗结琼花.层城独秀东风里,下瞰川流脉脉斜."
"客不敲门饱睡魔,静听簷雨泻天河.从人指画竹如意,假手爬搔松养和.屏上水翻波浩渺,砚旁山卧石陂陀.十年游戏三间屋,一笑留连两曜梭."
"春到春城和雅歌,又携春去度云萝.过余竹里煎茶久,看子花边簇马多.千里福星临福地,一时天使挽天河.江红陈紫留连得,奈此催归尺一何."
"龙目秋成亦一奇,略无瘴雾损瑶肌.荔枝韵胜材谁亚,益智名同性即非.侠士从禽携弹去,鲛人探海得珠归.不须直待枯成腊,便遣尊前解褐衣."
"烟雾蒙蒙远岫埋,沙边特为小徘徊.行人又向去处去,客子未知来不来.诗似芙蓉临水出,人如杨柳待风开.何时见此消愁眼,更责后期倾玉杯."
"平山飞骑竹西州,到处逢君得纵游.满地落花春病酒,一帘明月夜登楼.江帆带雨人归后,烽火连天客罢休.一纸短书劳远祝,貂蝉到底出兜鍪."
"到处能行到处藏,饭余挂钵解茶囊.不缘头上五分白,始与人间万事忘.一介远劳询近日,十年如此住南荒.只今已是交游绝,不问比邻不择乡."
"土瓜甘蔗窖深藏,青李来禽子在囊.胜日园林吾有分,暮年歌酒尔无忘.扫除金屑不到眼,尽力石田难救荒.每遇北风长引领,皖公山下是桐乡."
"十年频望秀而巉,琴筑齐音和阮咸.砚浴珍材躬试墨,画收名笔旋开缄.长江流自胸襟出,大艑来如首尾衔.分手一言君勿忘,他时容我见千岩."
"纷纷百卉不须栽,一见论交正有梅.诗兴已从东阁动,山寒并许北枝开.影横窗纸月为友,香著砚屏春共来.庭下芝兰争秀发,对花君但莫停杯."
"江干燕客酒如淮,归路飞辀破绿苔.灯影入帘窥酩酊,雨声宜梦引咍台.岂无文送穷行别,似有人呼隠去来.一念不生无可道,此怀今欲向谁开."
"交说纷纷不惮烦,要公小驻北归辕.三休恐负名亭意,二去吾宁顾子言.快指柴桑还我里,遥瞻神虎到君门.画图史笔俱张大,又得杨家一巨源."
"积阴解尽可信眉,梵宇仍容款扣扉.山净且无尘一点,湖平惟有鹭双飞.杯行客恶思传令,劫急棋争看解围.招隠不知谁好事,为寻幽处著渔矶."
"春风桃李正开花,客路江山亦可嘉.白鹭洲前浪山起,乌衣巷口夕阳斜.一星终矣君重往,四壁萧然我独嗟.元祐子孙今用尽,如公岂合在天涯."
"天外飞云结晚阴,城头清吹度虚襟.江山已定南居计,鱼鸟休撩北去心.菊早有花千叶嫩,薄香酿酒十分斟.归来卧听黄昏雨,与我尤亲一布衾."
"昔岁裁诗远送君,知君未可作闲人.那知半纪重相见,全似当时只话贫.推毂向来谁尽力,弹冠从此不谋身.想当六月苕溪上,万顷荷花一幅巾."
"醉翁遗迹遍江湖,何事东游不到吴.遂使山川有遗恨,却看孙子步清涂.沈郎带减传千古,婺女星高近六符.簪笔便当归从上,盖蓝鞍锦照天衢."
"万木山中美木成,古今灵寿得嘉名.龙鳞未测他年化,蜗角先从每节生.禅拟问来须便打,醉思吟后不妨行.使君有惠怜衰薾,欲报惭非藻思清."
"一枝灵木坚多节,千里逢人寄永州.赐出汉宫尊子夏,封当大县庆邳侯.衡山云散迎归骑,湘浦春晴更顺流.欲往从公无羽翼,请携上座别愚丘."
"种种年来渐满簪,儿童环视语相惊.故人大半黑头死,老子何妨白发生.弹镊不须夸手熟,著冠犹喜觉头轻.元无粉黛居闲屋,任尔星星易数茎."
"西南一柱力擎天,笞凤鞭鸾下散仙.不愤狐狸成窟穴,亦知沧海变桑田.梦归丁令鹤飞去,念旧徐公榻尚悬.我是乡人君是客,兴言及此泪如溅."
"天竺山前昔据鞍,帽峩高屋古袍宽.发虽比旧十分白,心有忧时一寸丹.云路正看鸣剑履,君门可早挂衣冠.为公试草芗林传,归日来纫九畹兰."
"食不下咽当奈何,千金不惜聘秦和.则知有我聊示病,旁若无人正浩歌.薄雨过墙醒槛竹,西风吹暑下庭柯.但令一局消长日,且乐眼前休问他."
"城里喧呼子不贪,乃能从我就僧谈.平明且喜风收润,仰视只愁云向南.靖节使年惭过二,斜川推日在前三.吾生大似僧行脚,好问真空觅住庵."
"山阴兴尽晚船催,猿鹤欢迎入翠微.为信在山名远志,便令满箧寄当归.一床独设空诸有,三径就荒知昨非.更頼仲容贤莫敌,竹林从此倍光辉."
"涓涓泉溜木欣欣,便觉居闲思不群.快覩朝霞开宿雾,少休时雨霭停云.无弦琴上宫商足,有酒篇中醉醒分.谁是知音谁可酌,置琴罢酒对炉熏."
"两石之间一寸栽,与君坐看𣃁莓苔.苍官阅世犹如此,欢伯唤人归去来.飘放又瞻新斧绣,光华重照旧池台.他时左纽纹生后,更望西游老子回."
"园木交阴正可观,壶觞随分却成欢.绿钱流地雨当足,飞絮暖空春不寒.雪缀酴醾缘屋角,香移薝卜近栏干.与君细说炉亭话,强对槟榔蒌菜槃."
"秾李晨兴著缟裙,酴醾首出上瑶簪.此时老子兴不浅,旦日将军幸早临.敌手对棋消昼永,中心闻射隔墙阴.春生夜瓮蓬莱绿,酌我无多劝客深."
"光穿两脚间彤霞,声急城头集暮鸦.且与凤雏桑下坐,共烹龙焙雨前茶.的中薏嫩莲新采,笋上竿成竹已斜.读得齐民书熟烂,把锄今作老生涯."
"南风转北遂为霖,倒掩书帷坐累茵.洗沐江山三尺雨,庄严天地十分春.猿吟鹤舞图双引,酒社诗坛待五申.说我小园增秀润,便思徐步转城闉."
"风急梳松堕碧钗,雨多及榻长青苔.趁虚阿段阿稽去,挟册宗文宗武来.不用张罗知寂寞,恐妨飞鸟乐徘徊.侵寻老矣成何事,一日华严一卷开."
"出山道士在家僧,晚诵儒书早佛经.灰尽此心犹木偶,扫除往事送刍灵.花边过客蜂旁午,溪上良时鹭适丁.一到菊坡分品目,玉盘盂可次金铃."
"新阳为我解忧端,梅破南枝雪造寒.绣刺五纹添日刻,餠炊十字荐春盘.遣排百念有时尽,邂逅一尊无限欢.更待小晴拏小艇,兰浆重酹子陵滩."
"君才可从六龙飞,便合超腾向日畿.曾使诸生馆下立,又骑一马醉中归.江山得助云蒸笔,桃李不言春上机.归去来园花似海,子行吾且闭柴扉."
"博士曾瞻穆穆光,贤良犹抱汉文章.江山不隔梦千里,鸿雁欲归书数行.蝇变岂能分白黑,木灾初未有青黄.逡巡岁晚成何事,捧腹看傩驱不祥."
"避地归来四阅春,春来草木尽青青.桃花暖逐桃花水,竹叶光临竹叶瓶.闭户自求安乐法,活人时说卫生经.移床却就溪边坐,照我新生白发星."
"衡门秋到总堪悲,荷折蒲荒不整齐.但喜风前无立豹,亦知砌下有蹲鸱.吾徒老矣成何事,生理茫然更久稽.清净无风天雨已,山前山后且扶藜."
"半夜簷声挟北风,平明贺雨走诸翁.山人起向水亭坐,野膳不求行帐丰.曲糵有香莲不死,藩篱无阙竹成功.闲中自有闲生理,促办牛衣戴此公."
"多病年来叹早衰,试凭草木为扶微.关心药裹知多少,系肘方书识是非.曾子定应怜益母,曹公端解寄当归.从今洗面饶光泽,血气仍充旧带围."
"双凫飞出九重关,带得中原气象还.抵死欲留之子住,吹笙要伴老夫闲.草荒白鹤峰前宅,云散黄龙洞口山.茉莉素馨闻已熟,妙香从此賸熏班."
"年来岂复为秋悲,静里端能阅化机.风引饥乌将子下,雨催群蚁运粮归.畧无车马闲尤好,粗有诗书家亦肥.更得干戈渐衰息,不辞长采首山薇."
"抗章乞得清凉国,已是无心瑞锦窠.谁去自追戏下信,时来宁免禁中颇.三吴春尽天连海,四月梅黄雨压蓑.倘有新诗求共和,莫辞一骑送羊何."
"蓬莱清暑按行归,却向西南万里驰.郡继尊君家有法,学传乃祖世无师.曹刘墙短自今日,班马香浓如昔时.青士在旁知别语,夕阳回首更凄其."
"一年痴雨令人瘦,三日佳晴送子回.何以赠之青玉案,我姑酌彼黄金罍.寻春出郭非聊尔,下水行舟亦快哉.小试平生钓鱼手,老夫合住子陵台."
"世间豺虎正争岐,隠去何妨九曲迷.怀人梦到北山北,卜邻意欲西枝西.麦云已有饱气象,梅雨又烦诗品题.他日篮舆入源去,尚期趺坐对青藜."
"待雪多年久未逢,兹辰如望故人风.稍添松顶三分白,独露蕉心一寸红.泥尾可能留雁使,豚蹄何敢谢龙工.不如借取公家氅,著向飞楼缥缈中."
"今年吉利好人逢,万玉妃来各驭风.客坐暖浮茶乳白,夜堂春动烛花红.心存帝所元非梦,化出天城不用工.却怪浩歌韩吏部,巧分垤处与㘭中."
"嘉瑞真成一旦逢,寄笺天下托鹏风.分无侑坐歌眉绿,但有挑蔬冻指红.画史莫传飞舞势,诗人俱尽琢磨工.此间不见乾坤妙,妙在竹扉山崦中."
"挥扇解衣真早计,果然一夕变春阴.屋头瓦裂风掀户,媿上珠跳雪满衾.我自不妨高枕卧,人今更有惜花心.此行特地非乘兴,明日扁舟兴亦深."
"柏叶椒盘巧试新,大呼珠履集华茵.香醪满劝橘为盏,红烛未消梅写真.荔子双头归有遗,天花六出静无尘.稍晴便合西湖去,寻遍山房洞户春."
"久不出门心已灰,佳晴作意苦相催.鶑花世界共游戏,竹石弟兄仍往来.心有所之无远近,兴虽已尽更徘徊.江边渔父伤时切,得遇郎君笑口开."
"无奈春寒老不禁,喜看晴日上窗棂.群花半露乾坤巧,百刻平分昼夜停.拄杖有时挑菜甲,桔槔无复问畦丁.逢春不出何为者,众醉谁知可独醒."
"天下皆闻公子贤,轻裾长袖更争妍.青春自向东山好,下客空怀代舍迁.生活不甘诗冷淡,年光专用酒留连.直须万里骑黄鹄,俯仰安能在一椽."
"背淮辕楚过三吴,铁轴膏轮每疾驱.千里未能归北客,一觞来此别西湖.门门灯火动今夜,步步溪山迎故吾.明日归潮君看取,浪花堆里啸樯乌."
"宛宛桥虹卧碧涟,深深古屋背长川.园官送菜无虚日,溪友留鱼不问钱.历数旧交俱老矣,及时行乐且欣然.梅花更有黄千叶,携取一杯花下传."
"南高峰下访余春,霁草浮光暖更薰.日转暮山添著色,风旋湖水作回纹.飘零大士天花雨,惊顾将军画栋云.兴尽不须呼曲友,他时来饭一瓯芹."
"西北云收廓太虚,东南风急放船初.冬深更许侯设鲙,地远不讥公矢鱼.白小未容登燕俎,红鲜忽已间嘉蔬.重生鳞鬣浮江去,尽是先生所弃余."
"驰波鬭舰疾轻鸿,歌鼓喧天保岁丰.直面北风吹雨过,卷帘斜日照楼红.吴儿戏水用长技,太守行春如醉翁.社稷中兴岂无日,群鱼跃水正飞空."
"行乐何妨纵水嬉,劝耕犹喜及花时.风和官柳未飘絮,绿满园桑无附枝.训练指麾谈笑里,清凉潇洒古今宜.西溪雨足归舟稳,会送高帆入凤池."
"把酒论诗建业城,三年金石见交情.罗池忽待中流泊,姑蔑应无剧雨倾.直道岂知人负我,英姿如在死犹生.𬬻香销尽丛祠晚,独对西风泪臆横."
"求田得处便成家,笑为污邪祝满车.潄石枕流新梦想,带牛佩犊老生涯.歌成但可相舂杵,客到莫嫌炊饭砂.祭罢土龙春雨应,稳骑秧马一鞭斜."
"群山低首避乌龙,行道惊看翠倚空.地设中原如此险,人无鬭志若为功.九重颇觉天门近,一卒能当蜀道雄.细酌粉泉庵下水,泠然归去御刚风."
"举头廓廓见晴虚,山色秋光得自如.杖履可行三里近,斧斤不赦万松疏.上人坐设刀圭饮,乃祖家无担石储.语罢寒温晚归去,相逢应不问迁除."
"过尽长滩唤落帆,舟人取火上高岩.已携败絮来投宿,记有珍茶旋启缄.忽忆住时同短𦩘,要须于此办长镵.可怜一夜梅花雨,点滴犹随舳尾衔."
"日角曈曈上蔡阳,有星飞去避余光.东西怵迫谢新进,南北逍遥乐故乡.载刻庙碑求琰琬,一新祠宇照沧浪.使君著意敦风俗,更作高堂牓卒章."
"辋川遥展右丞图,盘谷中藏李愿居.龙睡潭深飞客櫂,凤鸣枝老结吾庐.但令蜡屐去前齿,安用鸱夷托后车.西望子陵三十里,烟云来往问何如."
"坡陀石上大绅垂,踞石跏趺世虑微.奉引有春扶屐去,送归生月带星稀.一时花木助欢笑,四顾风云入指挥.是日乃书惊蛰节,鸣蛙已傍小池归."
"款段寻山不著鞭,每逢佳处且周旋.生无一字夸金谷,喜与诸公会玉泉.雷转正喧三级浪,绅垂直自九重天.有能庚伏留终日,大胜朝堂食万钱."
"百忧不到酒三行,万事尽休棋一枰.梅子未黄先著雨,樱桃欲熟正防鶑.忽惊夏向明朝立,便恐春从此地更.数蝶飞来花寂寞,乱蛙鸣处水纵横."
"云气向晓不待族,风伯忽来吹使醨.溪南溪北半篙碧,荷叶荷花一段奇.旋扣柴荆行问道,少休松槛坐移时.渊明志广桑麻长,此语勿传朝市知."
"天垂叠𪩘翠相交,风展文漪碧半篙.胜日难逢宜乐此,好山多买不为饕.了无叹息同登岘,忽有会心如在濠.更看溪光山色里,红霞蒸起万株桃."
"蝉引秋风上桂枝,登山临水不胜悲.兽蹲虎踞石见怪,天划神刓洞出奇.无复碧蓝鸡刷羽,空余青栗猬攒皮.傥分衲子三椽屋,当与仙人五日期."
"径荒随处长蓬蒿,忽告通幽且尽薅.已问花翁移郁李,竟从金母折蟠桃.住庵事简吾何力,种树功高子有劳.吏用公材当小试,把锄来趁雨如膏."
"芒履宽柔野策轻,晚来无暑步重闉.人间争梦大槐国,物外谁寻小草民.一鹭缓飞为我伴,半川铺练写余真.何从可觉秋消息,忽有凉飔到白苹."
"老松鳞甲待拏云,俯视梅花意亦亲.粉色上参冬岭秀,虬枝下挽越溪真.乘闲到此能终日,与我来游尽可人.今代华光古韦毕,生绡一幅两传神."
"匆匆前日贺书云,那似今朝笑语亲.年例一来窥雪样,岁寒同此见天真.梅间蜂阵长围日,松下鸱蹲反吓人.一碗檑茶未忘本,三杯薄酒不能神."
"腊前梅蕊未斜横,至后醅香试满觥.过眼文书开数叶,打窗风雨又三更.闭门高卧直差易,拥鼻微吟何似生.稍取湿薪供热弄,住山如此不多争."
"老去何嫌雪满颠,放怀惟与子周旋.起趋吴越时难得,上继张余理必然.岭海断云归雁底,江湖春浪白鸥前.故人相见问今我,雨笠烟蓑事力田."
"天豁晴光合,簷收雪汁干.灯期欣在候,火令不为难.方喜春风动,犹怜暮色寒.仙晨今夜乐,帝所旧年观.郁郁卿云密,葱葱瑞气盘.五门双阙耸,三岛十洲攒.风伯清黄道,钩陈卫赤鸾.声流车水快,花影烛龙蟠.入望云裳举,低迷杂珮珊.歌翻楼上下,人与月团栾.夜色清凝露,香风静泛兰.陆莲摇艳质,汤鲤转惊澜.故国云天外,家风楚俗完.良时亦竞作,游兴颇相干.诸县丰登际,元戎礼数宽.辍耕来野父,沽酒办余欢.少问飞凫客,遥知道室安.樵青能笑语,太白酌弥漫.要是弦堂宓,何妨花县潘.黄庭须默课,灯录不重看.羡子闭门坐,嗟予脚力殚.醉归哦五字,一一待公刊."
"乡里黄梅接,家居祖刹邻.常闻肉身佛,甘作硙坊人.坚有悬腰石,空无拂镜尘.已舂诸米熟,自识本心真.拄杖敲顽质,袈裟绕净身.衣传千古信,法待五年伸.拨棹烦师送,投林避众嗔.风幡俱不动,金瓦定非伦.汝听宜皆谛,吾言决可遵.由兹开顿教,为世作良因.叶坠虽归本,烟斜不向新.铃声鸣白塔,雾气走黄巾.塑手藏衣袭,闺姝败钵唇.全提诸佛印,开尽一花春.代代灯灯续,尘尘刹刹均.性天南北合,道德帝王亲.歌鼓昭陵日,梯航外国珍.庄严及山谷,赐予出金银.龙翥开飞帛,春温布縯纶.镇安清净境,奔走护持神.楼阁三千界,香灯十二辰.苏铭模妙墨,柳记刻丰珉.自昔炎荒地,常容放逐臣.流人悲去越,从者病居陈.庚子何忧𫛳,春秋谩感麟.足生行路茧,眉结念亲颦.卜吐千瓶水,官分十束薪.九韶先幸舜,五岭后通秦.气候今无瘴,人情古亦惇.何尝疏北客,賸喜预嘉宾.鼓角催归梦,江湖动钓缗.时花开有信,山果种生仁.武水长怀古,曹溪每问津.端居七里郭,相望一由旬.抱被来投宿,闻钟起及晨.自怜终北向,天遣试南询.竟日云垂地,通宵雨溅茵.桥横一滴上,雀见五方驯.飞锡泉香发,连山宝气振.杖寻桃竹把,佩采楚兰纫.大礼行郊次,洪恩浃海滨.稍宽三面网,归作再生民.甫里将收栗,松江细煮莼.橘怀工戏彩,萱背更栽椿.风急团云絮,霜清洗月轮.治行今数日,问信不嫌频.三宿真成恋,诸寮且遍巡.鬭茶夸顾渚,羹芋说西岷.寺有坛经旧,谁知祖意谆.持归化岭北,大地免沉沦."
"一代亨衢上,明公逸步超.河东书具作,圯下老相邀.海阔云垂翼,天清斗压杓.三人前鼎甲,千佛仰孤飚.弟子师尊董,诸儒称述萧.西昆收俊乂,东壁绝尘嚣.别乘将离汴,轻舟径指苕.湖山纵清美,家国尚飘摇.恸哭天倾柱,归情户见蛸.奉祠投里闬,招隠向山椒.并海屯千卫,披榛拱百僚.回銮须故国,负靮且今朝.光列哀乌位,星驰封马轺.贤裾来接武,阴沴自潜消.香案依丹陛,螭㘭立紫霄.飞鸿九天去,归鹤一声嘹.主上思图旧,王人促见招.起居还左史,议论鄙南朝.大吕声扬远,元圭质匪雕.掖垣裁诏密,禁路赐缨彯.灭浇图兴夏,巡方首从姚.自南瞻析木,直北望玄枵.玉海千寻浪,江南五色鹞.矫如出尘隼,凛若在秋雕.去国还追信,刓章岂易尧.光华司马甲,整顿路车鞗.国事烦参决,廷询得具条.乘时笑干没,许国敢轻佻.河洛干戈满,陵原草木焦.青春深仗节,久雨更乘橇.取道先辕楚,扬旌转望萧.一抔藏万世,九庙正三昭.遂使仪如汉,将令乐奏韶.路迷彪过迹,涧涸夜生潮.去日春仍浅,归期暑正熇.君王喜不寐,天下首方翘.疏奏忠无隠,臣生苦不聊.戴天那忍共,得地岂宜骄.内治今当亟,高名不敢要.铨衡真有托,启事复何辽.道直咸推汲,谋深岂计晁.定非挥扇羽,宁要插蝉貂.褒贬书方举,奸谀骨合销.怀开真坦坦,燕处自夭夭.当宁西南顾,常怀参井迢.徧询医国效,立遣愈民痟.文武资兼禀,诗书气不恌.众皆可郤縠,一以委张昭.除目凌晨下,行装即日撩.被携犹剌刺,涉远乃翛翛.帆影三江水,车声万里桥.丈人峰嵂屼,神女峡岧峣.石室画暗淡,草堂人寂寥.山围玉垒峻,水减石犀遥.石表笋双立,铜青柏未凋.锦江喧士女,药市混仙樵.劫堕乾坤坏,流横海岳漂.惟兹井络外,依旧角弓弨.自昔三刀梦,多传五袴谣.威余严仆射,功说李文饶.文定棠尤美,乖崖福可徼.事今难悉数,公亦岂其苗.秦地新通栈,瞿塘稳泛桡.虎貔环外阃,耨耜得深穮.正可供壶奕,随宜列鼓箫.蒲鞭束高阁,竹马戏垂髫.好阅相如赋,终闲李广刁.奎文天象转,延阁士林标.此去庭无愈,行闻众选陶.付之枢极运,咸仰泰阶霄.贱子无三径,平生有一瓢.老将书蠹槁,时作草虫喓.大笑玉三刖,不求银十腰.古今同阅宙,南北信吹薸.已类蜂粘网,真成鹿覆蕉.屡经多盗境,几至独身跳.何处地堪避,知谁战敢挑.月明三匝鹊,巢比一枝鹩.钓濑长烹鲤,穷山饱听鸮.临书池尽黑,就局博嫌么.臂有七贤把,丹亡九转烧.唯堪贯薜荔,未肯𢫬芳虈.卖药难争价,为农等寓侨.稍能羞野葛,初未识江珧.已罢寻蛩駏,欣闻退猲獢.谁怜人为米,敢有意迁乔.过我深披藋,追凉薄曳绡.狐裘怜晏子,缟带与公侨.挽引烦推毂,陶甄为置窑.清时容潦倒,策府著刍荛.忆昨西湖上,随公羽盖飘.青山迎晋履,绿水泛湖𦨣.上相尊仍美,将军勇正骁.道争棋屡覆,壶响箭呈枭.茶乳晴尤发,香云浄更翲.晚花栖嫩菊,近岸俯游鲦.四望天连水,群簪玉及瑶.政亲连榻坐,倏见锡戈雕.良月霜枫冷,佳晴雪霰销.留公已无策,鼎食望加调."
"高爽清凉郡,登临佳丽都.上连三蜀重,旁挟两淮趋.天分光牛斗,溪行走舳舻.新林天际浦,青草柳边湖.丁令鹤归晚,琴高鲤疾驱.高城布渠答,近市表浮屠.龙具深耕雨,牛车富入租.钟鱼广教饭,箫鼓敬亭巫.祷请俱先诣,斋修必尽愚.虔恭问杯珓,畴昔梦摴蒱.桃李万家邑,鱼盐百贾区.棋争三品胜,钱为七郎输.湖上同皇甫,楼中记独孤.五云裘可作,天马锦应无.射的穿云白,莲房照水乌.山精今及采,鹰爪得同拘.右史隶题榜,太和存漏壶.劘牙虞吏像,衣褐卯神图.蝎走收宵螫,蜂讙保穴雏.泉甘黄蘗旧,茶隽白云腴.幽寂谷留马,凌歊舟若凫.山登天柱石,沙暖句溪蒲.洞启三天秘,滩愁六刺迂.轻烟藏石女,微雨浴花姑.半夜笛声起,临轩桂影敷.谢公亭别范,孔子井犹洙.舟起鹭前导,桥横龙未雩.子安飞远近,杜宇诉朝晡.示爽归田约,怀冰洒篆娱.白公谢霞绮,荀媪进雕胡.神王能旁达,心闲免外虞.白龟飞入楚,赤马棹通吴.孤枕喧鼯鼠,南亭听蟪蛄.贡先红毯贵,俗尚褐袍麤.蝉蜕裴丞相,聪明陆大夫.刘诗送拄杖,班传出葫芦.露柱从师指,金杯受赐殊.汉书国史法,心要藏经郛.鲋活有奇术,归还真梦驱.苦心思懿老,一钵走元孚.潜隠大中主,躬行外域膜.储神天北极,系念水西隅.内屏如来地,当阳造化𬬻.千年犹可想,一绝定非谀.昔在中书省,亲闻大禹谟.土阶临黼座,文石上丝絇.红绕当阶药,阴留一院梧.不才持史笔,有愧但书厨.卜筑随鲲徙,囚山与𫛳俱.忘怀从北院,归命只南庐.作赋先招隠,移文卒谢逋.晚归真发复,岂意辱嘘枯.黄屋南巡岳,侯圭毕会涂.时持莘野鼎,来采会稽菰.圣主新更化,羁臣首辨诬.书修天禄阁,游并道山儒.汩没颜容改,因循岁月徂.此生甘泛梗,余论许分符.节近书云日,轮驱画鹿朱.川华冰片合,山曲卧屏纡.入腊占三白,登堂展七扶.人家多露积,村鼓不鸣桴.身奉三年最,魂收一纪逾.可无人叹息,粗免鬼揶揄.夜引星朝斗,晨瞻日出嵎.两旗叹潦倒,五马忘崎岖.严濑犹如睦,昆山恐是苏.深怜百口逐,只办四方糊.旋磨鱼千里,弥缝金十奴.何如今守馥,犹愧旧官呼.笏有看山拄,歌无击缶呜.江山真肺腑,鱼鸟自葭莩.正頼管城子,能招墨客徒.李梅诗格律,斑竹政规模.事省囚宽系,年丰酒易沽.近分天驷监,遣牧决波𩨈.苗狝申军法,蕃宣奉帝俞.校旗推妙手,啮镞视张弧.杼轧丝双茧,篁包米一桴.遇风专戒火,听雨甚忧圩.酒盏经旬把,歌茵特地铺.赐金夸魏绛,顾曲少周瑜.硕果园林密,春山雨露濡.木瓜红镂体,银杏绿匀肤.栗发风前罅,柑垂霜后株.蚁侵梨酿蜜,盘走芡圆珠.野蔌多将𮑉,春盘细剪蒌.谁同九日菊,难得一枝萸.水阅寻鱼鷘,沙连合阵鸬.爱闲多闭阁,因事或操觚.敏捷惭铜钵,工夫体辘轳.僧谈曾接会,老境合师瞿.窗月重重镜,松风一一竽.饫餐佳境蔗,旋鲙早秋鲈.本是烟霞痼,何疑山泽癯.计难出柏马,收必在桑榆.旧事论新事,今吾非故吾.意中不足致,身外复何须.朝市安能隠,田园久已芜.斯言诚有味,端不减醍醐."
"日暗蒲针绿,风回柳影圆.好山如有旧,胜事颇相牵.绀宇欣留屐,炎官快著鞭.神工盘岌嶪,妙手活蜿蜒.奇甚梁唐迹,伟哉张孟篇.故人逢异县,旧话说当年.留滞江湖远,惊呼岁月迁.还同一笑乐,相与对床眠.笔向晴窗落,名垂漆榜鲜.味腴知茗胜,势猛觉棋仙.飞盖干霄上,危栏挂斗偏.压云云掩苒,待月月婵娟.石镂珍球怪,杉重翠幄妍.迎风拳乳鹊,尽力叫饥蝉.雨脚斜侵户,湖光远拍天.徐浇白玉酿,笑折水晶莲.时节酒中过,襟怀物外缘.安居岂城市,避世必林泉.好乞弹丸地,聊成痼疾烟.山祇应许我,木杪架飞椽."
"日走瞿昙宅,殷勤问觉圆.荷珠翻雨碎,荇带逆风牵.安步穿芒𪨗,长驱断蜡鞭.临深呼属玉,骑气道蜿蜒.前辈几人到,高情五字篇.翩翩遗浊世,落落度长年.断石崖蜂出,乔枝谷鸟迁.端为逃暑去,复作拂云眠.心旷风林豁,书干棐几鲜.丞方有公事,尉亦从群仙.倚玉吾何幸,栖云志未偏.久知情澹泊,不梦翠连娟.晚日斜吹绮,新诗欲鬭妍.微行窥沼鹄,孤坐蜕枝蝉.俯视千章木,如临尺五天.韵高巾垫角,饮痛盏垂莲.小筑坚前约,兹游定昔缘.欲夸山耸髻,安得思流泉.却恐樽无醁,群忧爨不烟.谁来助清兴,吹裂笛如椽."
"衣冠交上郡,气象有中州.九日一尊酒,千岩万壑秋.星方聚吴分,鱼已跃王舟.即事感今昔,乃情无去留.忧时俱出力,济胜合先谋.北望边风凛,戎衣讵敢休."
"有生不酿羔羊酒,无日不诵羔羊诗.贤哉蔡子勇成癖,自励要如三代时."
"尽输精白承休德,政用诗书造太平.略为周家推在位,太颠闳夭散宜生."
"好山谁定识真形,著白山人眼最亲.半夜忽闻遭有力,中书君召主林神."
"电眼观山老更真,能分天造一层层.直须擘华尊瀛手,始解铺张入剡藤."
"古人重改阳城驿,吾辈欣闻石芥名.风味可人终骨鲠,樽前真见鲁诸生."
"长安官酒甜如蜜,风月虽佳嬾举觞.特送盘蔬还会否,与公新酿鬭端方."
"湿带青烟古涧滨,气含石理助芳辛.山中酒醒凉生脑,乞与文园渴肺人."
"入山初与雪云俱,坐定云收雪亦无.不见旧时苍翠色,换将粉墨作新图."
"南游客上妙高峰,拄杖敲冰袖障风.卷起面前帘看雪,烟鬟浑插玉珑璁."
"西风昨夜入庭梧,况味今年似旧无.想见防秋有长策,幽人真欲反吾庐."
"圣朝始悟文章弊,大霈首更诗赋科.白苇黄茅供一扫,英豪人物未消磨."
"熙宁事作崇宁样,嘉祐政为元祐师.但得至诚行号令,坐令风俗似当时."
"当年司马温公力,今日宣仁圣烈尊.哲后在天何愠喜,要令元老雪沉寃."
"南来欣遇千秋节,北向空驰万里心.永日清风吹古寺,一杯聊见祝尧深."
"明庆晓班催百辟,钧容仙部下层霄.如今独立薰风里,却听群仙奏九韶."
"珍重南华五色禽,云栖雾宿见无因.雨中恐悮翩然出,我是闲人非贵人."
"万木杉从一寸栽,参天次第可推排.他年空翠桥边路,来选承天八柱材."
"真觉止能留一宿,桐乡今已住连宵.却将膏雨下山去,聊助南溟早晚潮."
"火树烧春明踯躅,紫罗囊笔缀辛夷.花枝照眼蒙清润,带雨游山亦自奇."
"巨口细鳞初出网,𩼎皮玳瑁乃同斑.了无骨鲠人人喜,更捣盐虀发笑颜."
"溪友渔翁忍弃捐,却应游泳得长年.遐方未识珍羞贵,不道杨凭已得仙."
"荣辱悲欢反复手,竞呼穴骼欲求功.大开眼作人间梦,何况真成一梦中."
"我是江湖一漫郎,鸿飞鹭宿见行藏.西风吹尽芦花雪,水驿云程未易量."
"无了禅师𣃁草莱,清江使者六眸开.我今筑屋虚空里,亦复蹒跚出海来."
"我昔南游三眼国,逢人一笑启丹唇.祇今重到孤峰顶,依旧丹唇一笑新."
"我闻如来有佛眼,结子成时速寄来.从此慈悲修广目,得争开处便争开."
"圣主尊贤方侧席,此君凝露美如饴.形容盛德书生事,请对佳祥著好诗."
"穰穰天酒被修篁,的皪枝间日射光.岂为炎荒多热恼,故教灌顶作清凉."
"诗人月下见梅花,著力形容极口夸.若使月明中见菊,欲将何语为褒嘉."
"饮冰啮雪傅延年,要比蟾宫桂子妍.忽遇嫦娥蒙一盼,桂花未敢著鞭先."
"我杖常扶佛面强,我花今见佛头香.灵山会上曾拈出,一笑悬知是饮光."    
"玉盘金盏世称珍,天酒琼浆晓自盈.天为我贫都乞我,我虽不饮亦关情."
"菊花忽作桃花面,放眼难看九月黄.花不见桃惟见菊,又将红雨学啼妆."
"白如白雪复何加,岂有寒英胜六花.真是岭南稀见雪,花光胜雪喜无差."
"意马心猿不用忙,睡乡深处解行装.华山闻有希夷子,安得斯人与对床."
"诸公对奕我高眠,此法非人不可传.四脚棋槃皆黑子,孝先从此便争先."
"风和日永饱食已,雨急天寒户不开.遇此佳时无一事,搘床高枕听咍台."
"杭州金氏越州楞,撒火飞星五月春.百果若重推贡士,风流应不下平津."
"百步阶头长进步,南屏堂上立移时.明明万象森罗处,鍜炼雕镌费我诗."
"早来风定绝尘霾,扫地如镜窗尽开.昏明四望移远近,昼夜两湖分去来."
"正当昼永六十刻,久坐僧斋烹雨前.满园菜花开向夏,一双蝴蝶飞上天."
"吴山越岭老于行,何地诛茅寄此情.直使浮云无一点,千岩应接始分明."
"来往人传客寝安,问渠何事驻征鞍.只应门外千山好,能使胸中百念宽."
"一日一夜雨如倾,北山山顶垂天绅.是间去海只咫尺,缓流何用走踆踆."
"五老峰前三峡桥,不论时节听飞潮.那知冷落穷山里,忽见晴空练一条."
"漱石漱流俱可意,濯缨濯足且随时.到江莫作滔天浪,妨我轻舟理钓丝."
"谁言粉白但闲居,纫补尚烦金十奴.治得棼丝有条理,却嫌红女未工夫."
"一泓已脱归涔水,万顷初惊广莫乡.且向江湖成自在,幸因风雨得腾骧."
"群鱼何日举舟师,玉海瑶山欲霁时.正是严冬当设脍,老翁香饭必先炊."
"天下花王都洛京,清明寒食走香𫐌.东君欲表南来意,一朵蔫然尚典型."
"鹤骨龙筋结寿枝,红绡紫绮曝仙衣.只应不奈麻姑爪,独领春风住翠微."
"拾遗久住浣花桥,生理谁能济一毫.携醤藉糟来过我,故人惟有孟仓曹."
"蓬蒿门巷久张罗,岂有笼坊重客过.天外鸽铃惊午枕,儿童误起听长呵."
"帝遣银河下太微,余波散绕野人扉.此行步步有佳处,盘礴孤亭试解衣."
"山阴道士顷留连,应接烟云马不前.君说江南亦如此,我虽未到想当然."
"且置纷纷事百端,从公系马白云边.欲知太守乐其乐,山色溪声得两全."
"至宝何年伏九渊,飞空散作玉声琤.那知夜半腾朝采,会见长虹属太清."
"姑射山头冰雪仙,人间一见便丰年.却应羞死琴台女,不得乃翁分一钱."
"蔚然苍石底,有此紫玉钗.本无尘土侵,宁畏霜霰埋."